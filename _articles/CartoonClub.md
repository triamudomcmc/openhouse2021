---
title: ‘ไรท์เตอร์’ ผู้เขียนภาพลงในจินตนาการด้วยถ้อยคำ
author: TUCC
thumbnail: /assets/articles/_thumbnails/thumb_27.jpg
---

สำหรับหลาย ๆ คน ‘ไรท์เตอร์’ อาจเป็นแค่อาชีพหนึ่ง
แต่สำหรับสมาชิกชมการ์ตูน ฝ่ายฟิคชัน คำว่า ‘ไรท์เตอร์’
คือสิ่งที่บ่งบอกตัวตน คือจุดมุ่งหมาย คือความฝันของพวกเรา

คำว่า ‘ฟิคชัน’
คงสร้างความฉงนให้กับผู้ที่ได้เห็นหรือได้ฟังครั้งแรกมิน้อยเลยทีเดียว
ดังนั้น พวกเราจึงขอใช้โอกาสนี้ในการอธิบายความหมายโดยสรุปดังที่เข้าใจกัน

ฟิคชัน คืองานเขียนที่บอกเล่าเรื่องราวต่าง ๆ ตามจินตนาการของผู้เขียน
หรือที่มักถูกเรียกด้วยคำทับศัพท์ภาษาอังกฤษว่า ไรท์เตอร์
และถ้าหากเคยเข้าเว็บไซต์ หรือแอปพลิเคชันที่เป็นแพลตฟอร์มรวมผลงานเขียน
ก็คงจะเคยเห็นคำว่า ‘แฟนฟิคชัน’ ซึ่งหมายถึง
งานเขียนที่บอกเล่าเรื่องราวต่าง ๆ ตามจินตนาการของผู้เขียน
ทว่ามีการหยิบยกตัวละครมาจากเรื่องราวที่มีการถูกแต่งขึ้นมาแล้ว เช่น
แฟนฟิคชันคิเมทสึโนะไยบะ แฟนฟิคชันอเวนเจอร์ แฟนฟิคชันลาฟลอร่า ฯลฯ

หลังจากที่ทราบความหมายของฟิคชัน และแฟนฟิคชันไปแล้ว
ขั้นตอนการทำผลงานเองก็เป็นสิ่งที่หลายคนคงสงสัยกันว่าทำอย่างไรบ้าง
โดยในที่นี้จะขอพูดถึงทั้งการทำผลงานในแต่ละสัปดาห์
คือสมาชิกทุกคนจะร่วมกันเสนอหัวข้อคอนเซ็ปต์ แล้วทำการสุ่ม
ซึ่งบางครั้งเป็นหัวข้อเดี่ยว เช่น หัวข้อบอกเลิก บางครั้งเป็นหัวข้อชุด
เช่น หัวข้อเกมออนไลน์ เจ้าชาย ความตาย เป็นต้น หากเป็นหัวข้อแบบชุด
สมาชิกแต่ละคนสามารถเลือกได้ว่าจะแต่งเรื่องราวในฟิคชัน
หรือแฟนฟิคชันภายใต้ทั้งสามหัวข้อของชุดไหน
และในส่วนของการทำผลงานชมรมประจำปีของฝ่ายฟิคชัน
จะมีการประสานงานกับฝ่ายวาดเพื่อตกลงจำนวนหน้าและขนาดกระดาษ
ต่อมาจึงเริ่มพูดคุย สอบถามสมาชิกในฝ่ายว่า
แต่ละคนต้องการจำนวนหน้าในการลงเนื้อหาฟิคชันประมาณกี่หน้า
แล้วจึงปรึกษาร่วมกับฝ่ายวาดอีกครั้งหนึ่งถึงปริมาณจำนวนหน้าว่าหนาหรือบางไปหรือไม่
เมื่อได้ข้อสรุปจึงแบ่งหน้าที่ในฝ่าย และสุดท้าย
คือการส่งผลงานให้กับโรงพิมพ์เพื่อรวมเล่มตามวันเวลาที่มีการตกลงกำหนดกันไว้ก่อนหน้านั้น

ในเรื่องของความรู้สึกและประสบการณ์ที่ได้รับนั้น
ตั้งแต่เริ่มส่งใบสมัครเข้ารับการคัดเลือก นอกจากคำถามต่าง ๆ
ผลงานฟิคชันเองก็เป็นสิ่งจำเป็นอย่างมากในการตัดสิน โดยในปีที่แล้ว
ผู้สมัครทุกคนจำเป็นต้องแต่งฟิคชัน
ซึ่งทางฝ่ายฟิคชันจะกำหนดประโยคเริ่มต้นเรื่องให้
หากเปรียบก็คงไม่ต่างกับจุดเริ่มต้นเรื่องราวเกี่ยวกับชมรมการ์ตูนฝ่ายฟิคชันของผู้สมัคร
ที่มีทั้งความสนุกสนาน ตื่นเต้นและท้าทายไปพร้อมกัน
และมิใช่แค่ผลงานที่ต้องแต่งใหม่
แต่ทางผู้สมัครต้องส่งตัวอย่างผลงานของตนเองแนบไปด้วยเช่นกัน
นับได้ว่าเป็นเกณฑ์การสมัครที่เหมาะกับผู้ชื่นชอบการแต่งฟิคชันอย่างแท้จริง

เมื่อเข้ามาในชมรมแล้ว บรรยากาศในทุกสัปดาห์ค่อนข้างคล้ายคลึงกันเสมอ
สมาชิกทุกคนในฝ่ายจะมานั่งล้อมวง พูดคุยหารือเกี่ยวกับประเด็นปัญหาต่าง ๆ
ในวงการฟิคชัน เช่น การติดคำเตือนเนื้อหามีตัวละครหลักเสียชีวิต
ถือเป็นการสปอยล์เนื้อเรื่องหรือไม่ มีผลทำให้ความสนุก ความตื่นเต้น อรรถรส
หรือความรู้สึกที่ได้ลุ้นไปกับตอนจบของเรื่องจะถูกลดทอนไปหรือไม่ เป็นต้น
ซึ่งถึงแม้จะมีการวิพากษ์วิจารณ์กันในโลกออนไลน์
แต่การหันหน้ามาพูดคุยกันแบบตรง ๆ
ถือเป็นเสน่ห์สำคัญอย่างหนึ่งของชมรมนี้เลยก็ว่าได้
และแน่นอนว่าการสุ่มหัวข้อฟิคชันในแต่ละสัปดาห์ ช่วยเพิ่มความท้าทาย
ฝึกปรนฝีมือการวางพล็อตและการใช้ภาษาในการบรรยายภาพได้เป็นอย่างดี
ทำให้เราได้ใช้เวลาว่างอันเป็นประโยชน์ มิใช่แค่ได้สร้างสรรค์ผลงาน
แต่ยังได้เก็บเกี่ยวประสบการณ์ รวมถึงขัดเกลาทักษะในงานเขียนอีกด้วย

เพื่อที่ผู้อ่านจะได้เห็นภาพรวมของชมรมมากขึ้น
พวกเราจึงสอบถามความคิดเห็นของสมาชิกในชมรมฝ่ายอื่นที่มีต่อฝ่ายฟิคชัน
ได้ข้อมูลว่า ถึงแม้ ณ
ตอนนี้จะยังไม่ค่อยทำกิจกรรมร่วมกันมากเท่าไหร่นอกเหนือจากงาน Open House
แต่ก็มองว่าฝ่ายฟิคชันเป็นฝ่ายที่ต้องใช้ความคิดสร้างสรรค์
มีความสามารถด้านการใช้ภาษาในการถ่ายทอดเรื่องราวผ่านตัวอักษรให้เห็นเป็นภาพ
การแต่งฟิคชันนั้นมิใช่เรื่องง่าย ดูมีความอดทน มุ่งมั่น ทุ่มเท
รักในสิ่งที่ทำ คาดว่าสมาชิกในฝ่ายทำงานร่วมกันได้ดี
มีการพูดคุยปรึกษาหารือกันในเรื่องต่าง ๆ
และสมาชิกแต่ละคนมีเอกลักษณ์ภาษาในงานเขียนของตนเอง

ส่วนในมุมมองของสมาชิกในฝ่ายฟิคชันเองนั้น ให้ความเห็นว่า
แม้เป็นฝ่ายที่มีจำนวนสมาชิกไม่มาก แต่ก็เป็นฝ่ายที่อบอุ่น สงบสุข
ได้พบปะกับสมาชิกในฝ่ายซึ่งมีความสนใจไปในทางเดียวกัน
สามารถคุยกันเรื่องงานเขียนต่าง ๆ ได้ เช่น ความบกพร่องในวงการงานเขียน
สมาชิกร่วมกันแบ่งปันความเห็นในงานเขียนของแต่ละคน
รวมถึงร่วมกันแสดงความคิดสร้างสรรค์เพื่อสร้างผลงานที่ดี
และเมื่อได้เห็นผลงานของคนอื่น ๆ
แล้วก็รู้สึกมีแรงกระตุ้นในการพัฒนาทักษะและผลงานของตนเองให้ดียิ่งขึ้นไป

ฉะนั้น ถึงแม้ว่าฝ่ายฟิคชันจะเป็นฝ่ายที่หลายคนยังไม่ทราบถึงความหมาย
รายละเอียด รวมถึงกิจกรรมโดยรวมที่ทำ แต่พวกเราซึ่งเป็นเหล่าสมาชิก
เป็นเหล่าไรท์เตอร์ที่หลงรัก
ทุ่มเทในการถ่ายทอดเรื่องราวภาพในจินตนาการผ่านด้วยถ้อยคำและตัวอักษร
หวังว่าบทความนี้คงจะสามารถสร้างความเข้าใจในชมรมการ์ตูนฝ่ายฟิคชันให้ผู้อ่านได้มากขึ้น
