---
title: T.U. True or False?
author: พริกหวาน (IG : sweet_chilly_sakura) และ ธาม (IG : tharm_crush)
thumbnail: /assets/articles/_thumbnails/thumb_4.jpg
---

_...โรงเรียนเตรียมอุดมศึกษา…_

ในความคิดของคนเกือบทุกคน
ที่แห่งนี้มีความเป็นเลิศทั้งด้านวิชาการและกิจกรรม มีสังคมกว้างขวาง
ชื่อเสียงโดดเด่น และกิจกรรมหลากหลาย

_...โรงเรียนเตรียมอุดมศึกษา…._

> - \*โรงเรียนมัธยมศึกษาตอนปลายในอุดมคติของใครหลาย ๆ คน
>   โรงเรียนที่สังคมภายนอกมองว่าทุกอย่างดูดีเลิศไปหมด ทว่า

_แม้แต่เหรียญยังมีสองด้าน_

สิ่งที่วาดฝันไว้กับความเป็นจริงจะเหมือนหรือแตกต่างกันอย่างไร ?

_“โอ๊ย!!! เตรียมอุดมฯ ขึ้นชื่อว่าสอบเข้าก็ยากแล้ว
เข้ามาเรียนนี่มันต้องยากแล้วก็เครียดมากแน่ ๆ เลย”_
จากประสบการณ์ที่อยู่มาเกือบปีเราก็บอกได้เลยค่ะว่า งานเยอะ ! สอบยาก !
แต่การที่เราได้เจอกับอะไรยาก ๆ
เนี่ยก็อาจจะเป็นปัจจัยหนึ่งที่ทำให้เด็กเตรียมฯ ถึก (?)
แล้วก็เคยชินกับข้อสอบแบบยาก ๆ นั่นเองค่ะ
สำหรับใครที่กลัวว่าจะเข้ามาแล้วเครียดก็ไม่ต้องกลัวเลย
เพราะที่นี่ทุกคนจะช่วยกันเรียนแบบไม่หวงความรู้กันเลย
แล้วก็จะมีเรื่องครูที่ต้องลุ้นกันซักหน่อย
ถ้าดวงดีก็จะเจอครูที่ดีมากแบบมาก ๆ แต่ถ้าแจ็กพอตก็….นั่นแหละค่ะ



พอพูดถึงเรื่องการเรียนแล้ว
สิ่งที่จะมาเล่าต่อไปก็คงจะเป็นอย่างอื่นไปไม่ได้นอกเสียจากเรื่องกิจกรรมในโรงเรียนนั่นเองค่ะ
เชื่อว่าน้อง ๆ ก็ต้องเคยได้ยินวลีเด็ดประจำเตรียมอุดมศึกษาที่ว่า
“เรียนเด่น เล่นดี กีฬาเลิศ” อย่างน้อยผ่าน ๆ หูกันมาบ้างใช่รึเปล่าคะ?
ก็ไม่ผิดหรอกค่ะที่จะพูดแบบนั้น เพราะนอกจากเรื่องเรียนแล้ว ต.อ.
แห่งนี้ยังมีความโดดเด่นในด้านของกิจกรรม ไม่ว่าจะเป็น
การส่งตัวแทนไปทำกิจกรรมต่าง ๆ มากมาย ความหลากหลายในส่วนของกิจกรรมชมรม
ซึ่งก็เป็นไปตามอย่างที่ว่าจริง ๆ ค่ะ เด็กที่นี่จะเต็มที่กับทุกกิจกรรมมาก
ๆ  งานชมรมก็จะเป็นงานที่จริงจัง สังเกตได้จากงาน Open House ปีก่อน ๆ
ที่จะมีการจัดแสดงกิจกรรมชมรมต่าง ๆ เช่น การแสดงละครเวทีบนหอประชุมใหญ่
หรือพวกบูธแสดงผลงาน
ซึ่งเราว่าสิ่งเหล่านี้น่าจะเป็นการจุดประกายความฝันของใครหลาย ๆ คนแน่ ๆ
(รวมทั้งเราก็ด้วย
ปฏิเสธไม่ได้ว่าที่เราอยากเข้าโรงเรียนนี้เพราะได้มาเห็นพวกรุ่นพี่เค้าเต็มที่กับกิจกรรมนี่แหละค่ะ
(ฮา) )

แต่เพราะว่าต้องเต็มที่กับทุกกิจกรรม ในเกือบทุก ๆ กิจกรรมจึงต้องมีการ
audition เพื่อที่จะคัดเลือกคนดำเนินกิจกรรมนั้น ๆ
เพื่อที่จะให้งานดำเนินออกมาได้ดีที่สุด ดังนั้น น้อง ๆ
คนไหนที่อยากจะเข้ามาเพราะกิจกรรมก็ต้องลุ้นนิดนึงนะคะ
แต่ส่วนตัวเราว่าการที่เราได้ไป audition มันก็ทำให้เราได้ลองทำอะไรใหม่ ๆ
หลายอย่าง ถึงจะ audition ไม่ติด แต่อย่างน้อยก็จะได้ประสบการณ์ดี ๆ
ไม่น้อยเลยทีเดียว

นอกจากนี้ หากว่าเราจินตนาการถึงโรงเรียนใหม่
แน่นอนว่าสิ่งที่จะผุดขึ้นมาในหัวเป็นลำดับถัดมาก็คงจะหนีไม่พ้น
“เพื่อนใหม่”  เชื่อว่ามีนักเรียนจำนวนไม่น้อยที่กังวลกับการหาเพื่อนใหม่
ด้วยเหตุผลต่าง ๆ นานา เช่น

_“เราจะเข้ากับใครได้รึเปล่า…”_

แต่ว่าที่นี่เนี่ย
ด้วยความที่มีแต่มัธยมศึกษาตอนปลายทำให้เด็กที่เข้ามาเป็นเด็กใหม่ทั้งหมด
(อาจจะมีจากการซิ่วหรือซ้ำชั้นจากการไปแลกเปลี่ยนอยู่บ้างประปราย)
ทุกคนจะทำความรู้จักกันใหม่หมดเลย แล้วก็อย่างที่เรารู้ ๆ
กันว่าที่เตรียมอุดมฯ แห่งนี้จะมีเด็กนักเรียนมาจากทั่วภูมิภาคของประเทศไทย
ดังนั้นเราจะเจอคนที่หลากหลายมาก ๆ
แล้วการจะหาคนที่มีเทสต์เดียวกันหรือความชอบเหมือนกันก็จะไม่ใช่เรื่องยากแน่นอนค่ะ
แล้วก็ถ้าเกิดว่าห่วงเรื่องที่ว่าเด็กที่นี่จะมีเเต่เด็กเรียน จริง ๆ
แล้วมันก็แค่บางส่วนเท่านั้นค่ะ บอกเลยนะคะว่าคนที่นี่มีแต่คนไม่ธรรมดา
(ถึงแม้ว่าภายนอกจะดูธรรมดาก็ตาม) รับรองว่ามีเรื่องให้อึ้งตลอดเวลา
อยู่ด้วยแล้วไม่เบื่อแน่นอนค่ะ

อย่างที่เคยกล่าวไปในย่อหน้าที่แล้วว่า
นักเรียนที่นี่จะมาจากทั่วภูมิภาคของประเทศไทย
ดังนั้นสังคมที่นี่จึงมีความหลากหลายมาก ๆ ค่ะ
เราจะได้รู้จักคนมากมายจากการร่วมกิจกรรมต่าง ๆ ตั้งแต่กิจกรรมเล็ก ๆ
จนถึงกิจกรรมระดับโรงเรียน แต่ก็อยากเตือนน้อง ๆ
ว่าอย่าคิดว่าเตรียมอุดมศึกษาของเรามีแต่คนดี ๆ นะคะ _“ที่ใดมีแสง
ที่นั่นย่อมมีเงา”_ แต่ก็อยู่ที่ตัวเราว่าจะเลือกเดินไปทางไหน
การที่น้องมาเรียนที่นี่เราก็บอกได้เลยว่ามันจะทำให้น้องได้เจอกับคนที่น้องไม่คิดว่าจะมีอยู่บนโลกใบนี้
แต่เอาจริง ๆ สังคมที่นี่มันกว้างมาก ๆ เลยนะ
เหตุผลอีกเหตุผลหนึ่งก็คงเป็นเพราะทุกคนพร้อมที่จะเข้าหากันนั่นแหละ
แล้วก็ถ้าเราได้เจอคนดี ๆ มันก็จะดีกับเรามาก ๆ
เพราะเรามองว่าการที่เราได้พบกับสังคมดีที่ดีมันก็เป็นอีกปัจจัยหนึ่งที่ทำให้เราได้พัฒนาตนเองด้วย

สำหรับประเด็นถัดมา เราเชื่อว่าเป็นหนึ่งในประเด็นที่น้อง ๆ 
คงจะสนใจเเละอยากรู้แน่ ๆ เลย น้อง ๆ หลาย ๆ คน
(รวมถึงเราเองตอนก่อนจะเข้าเตรียมฯ) คงจะจินตนาการหรือคิดว่า
\#เด็กเตรียมอุดมฯ คงจะต้องแข่งกันเรียนแน่ ๆ และใช่ค่ะ
ปฏิเสธไม่ได้ว่าไม่มี เเต่สังคมโดยส่วนใหญ่นี้นั้น
เราเห็นว่าเป็นสังคมที่อบอุ่นมาก ๆ เลยค่ะ เพื่อน ๆ ช่วยกันเรียน
เรียนด้วยกัน เล่นด้วยกัน เรื่องการเเข่งกันเรียนน่ะเหรอคะ
ไม่ต้องพูดถึงเลยค่ะ !

_“ทำไมทุก ๆ คน ดูเป็น ‘เด็กเรียน’ กันหมดเลยล่ะ เเล้วเรา…” _

ใช่ค่ะ น้อง ๆ
ทุกคนคงจะเดาไม่ยากว่าความรู้สึกของพวกเราเมื่อครั้งเเรกที่รู้ว่าติดเตรียมฯ
นั้นก็คือกลัวว่าเราจะเจอเเต่ _ไอ้ต้าวเด็กเรียน_ เต็มไปหมด เเต่น้องคะ
เรากล้ายืนยัน นอนยัน นั่งยัน เเละกระโดดยันเลยค่ะว่า เด็กเตรียมฯ
ไม่ได้มีเเค่เด็กเรียนค่ะ ทุกคนมีความเป็นตัวของตัวเอง และเด็กเตรียมฯ
นอกจากเป็นเด็กที่มีความสามารถด้านวิชาการ เเต่ก็ยังมีความสามารถด้านอื่น ๆ
แตกต่างกันไปด้วยล่ะค่ะ เข้าไปเเล้วอาจจะไม่ได้เจอ _ไอ้ต้าวเด็กเรียน_
เยอะขนาดนั้น เเต่อาจจะยังได้เจอ _ไอ้ต้าวความรัก_ ด้วยนะคะ (!)

_“เตรียมอุดมฯ โรงเรียนอันดับ 1 ของประเทศ”_

เเค่ชื่อก็คงจะคิดได้ว่าบรรยากาศในโรงเรียนเเห่งนี้ น่าจะมีความเครียด
ทุกคนตั้งใจเรียน แต่….

_ช้าก่อนอานนท์ เอ้ย! ช้าก่อนน้อง ๆ_

อย่างที่เราได้บอกไปหลายต่อหลายรอบข้างต้นว่า โรงเรียนนี้ เพื่อน ๆ
ไม่เเข่งกันเรียน ไม่หวงวิชา บรรยากาศในโรงเรียนนี้จึงค่อนข้างอบอุ่น
อยู่กันเเบบคนในครอบครัว คอยช่วยเหลือเเละดูเเลซึ่งกันเเละกันนั่นเองค่ะ

_“เข้าเตรียมฯ สิ ได้ connection เยอะนะ”_

อุเหม่ เรื่องสุดท้าย เเต่ไม่ท้ายสุดนั่นก็คือ “รุ่นพี่-รุ่นน้อง” ค่ะ
เรื่องนี้หลาย ๆ
คนอาจจะรู้อยู่เเล้วสำหรับประเพณีเเละวัฒนธรรมระหว่างรุ่นพี่เเละรุ่นน้องในโรงเรียนเเห่งนี้
แต่บางคนน่ะ เขาไม่รู้นะ เขาอาจจะคิดว่ามีความห่างเหินเเน่ ๆ เลย
แต่อันที่จริง
วันเเรกที่ก้าวเท้าเข้าไปในฐานะนักเรียนโรงเรียนดังแห่งหนึ่งย่านศูนย์การค้าใจกลางกรุงเทพมหานคร
(เตรียมอุดมศึกษานั่นแหละ) น้อง ๆ จะได้มีพี่ ๆ ประจำตัว (เรียกว่า
“พี่ลำดับ” ก็คือผู้ที่สอบเข้าได้ลำดับเดียวกับน้อง ๆ นั่นเเหละ”)
มาให้คำปรึกษาเลย
นอกจากนั้นยังมีอีกหลายต่อหลายพี่ที่จะเข้ามามีบทบาทในชีวิตน้องค่ะ
_“แต่เอ๊ะ เเค่กับพี่รุ่นที่เเล้วหรอ”_

_โน้ โน่ โน โน โหน่ โหน่ บอกเธอง่าย ๆ ได้เเค่เธอโทร...ผิดเบอร์ เอ้ย
น้องคิดผิดแล้ว_

ประเพณีที่เกี่ยวกับความสัมพันธ์รุ่นพี่-รุ่นน้องในเตรียมอุดมฯ
มันศักดิ์สิทธิ์มากจริง ๆ ส่วนตัวนะ ในไลน์กลุ่มสายลำดับของเรา
มีจำนวนคนกว่า 10 คนเลย ดังนั้น น้อง ๆ จะได้รู้จักพี่ ๆ
ทั้งที่อยู่ในโรงเรียนนี้ เเละจบไปแล้วด้วยแหละ!

_“...เรียนเราเด่น เล่นเราดี กีฬาเลิศ…” _

วลีที่ต้องเคยผ่านหูน้อง ๆ ทุกคนอย่างแน่นอน
จากทั้งหมดที่พวกเรากล่าวไปข้างต้น น้อง ๆ คงจะได้เห็นความจริงอีกหลาย ๆ
เเง่มุมจากพี่ ๆ เเล้วใช่ไหมคะ เเต่เเน่นอนค่ะ
คนที่จะสามารถพิสูจน์ความจริงเหล่านี้ว่าจริงหรือไม่ก็คือ “น้อง” ค่ะ พี่ ๆ
ทุกคนอยากให้น้อง ๆ เข้ามาพิสูจน์ความจริงดูกันนะคะว่า เตรียมอุดมฯ
มันเป็นอย่างไร เหมือนหรือต่างกันกับสิ่งที่เคยฝันไว้ สุดท้ายนี้พี่ ๆ ทุก
ๆ คนขออำนวยอวยพรให้น้อง ๆ ประสบความสำเร็จนะคะ

_“เเล้วมาร่วมพิสูจน์ความจริงด้วยตัวเองกันนะคะ!”_

**เขียนและเรียบเรียง**

- พริกหวาน (IG: sweet_chilly_sakura)

- ธาม (IG: tharm_crush)

_ในนามแผนการเรียนภาษา-ภาษา (ฝรั่งเศส) รุ่นที่ 84
โรงเรียนเตรียมอุดมศึกษา_
