---
title: อัตลักษณ์ศิลป์ญี่ วิถีโซรัน
author: พี่ๆศิลป์ญี่ปุ่นรุ่นที่ 21
thumbnail: /assets/articles/_thumbnails/thumb_11.jpg
---

**ผู้เขียน :** สายการเรียนศิลป์-ญี่ปุ่น

อัตลักษณ์ศิลป์ญี่ฯ วิถีโซรัน

เซ่ โนะ โย่ย ไฮ่ !
การแสดงของสายศิลป์ญี่ปุ่นโรงเรียนเตรียมอุดมศึกษาที่นำวัฒนธรรมจากเทศกาล
โยซาโกอิ โซรัน (Yosakoi soran) มาถ่ายทอดให้ทุกคนได้รับชม มากว่า 21 ปี
นับตั้งแต่การก่อตั้งสายศิลป์ภาษาญี่ปุ่นของโรงเรียนเตรียมอุดมศึกษาจวบจนถึงรุ่นปัจจุบัน

“โซรัน” คืออะไร

โซรันเป็นการแสดงที่มาจากเทศกาลโยซาโกอิ โซรัน ซึ่งจัดขึ้นที่เมืองฮอกไกโด
อำเภอซัปโปโร ในช่วงต้นฤดูร้อน บทเพลงพื้นบ้านแบบดั้งเดิม
ผสมผสานท่าเต้นที่เต็มไปด้วยพลัง สร้างความฮึกเหิมและสนุกสนาน
ซึ่งบทเพลงโซรันนี้จะเป็นเพลงที่กลุ่มชาวประมงใช้ร้องรำกันขณะหาปลา
โดยท่วงท่าที่ใช้แสดงในบทเพลงโซรันนี้ก็มีหลาย ๆ
ท่าที่มาจากการจับปลาของชาวประมงเช่นเดียวกัน

โซรันกับศิลป์ญี่ปุ่นเตรียมอุดม

เริ่มต้นจากอาจารย์รายวิชาภาษาญี่ปุ่นท่านหนึ่ง
ในปีนั้นเป็นปีแรกที่สายศิลป์ญี่ปุ่นของโรงเรียนเตรียมอุดมศึกษาได้ก่อตั้งขึ้น
อาจารย์ท่านนี้ได้เรียกรวมนักเรียนชายของสายศิลป์ญี่ปุ่นรุ่นแรก
แล้วก็ได้เปิดวิดิโอสาธิตการเต้นโซรันให้ชม
เพื่อที่จะให้นักเรียนกลุ่มนี้ได้เรียนรู้และเต้นเป็น
การแสดงครั้งแรกเกิดขึ้นเพื่อต้อนรับนักเรียนโครงการแลกเปลี่ยนระยะสั้นจากประเทศญี่ปุ่น
ซึ่งหลังจากนั้นการแสดงโซรันก็ได้จัดขึ้นมาอีกเรื่อย ๆ เป็นประจำทุก ๆ ปี
และต่อมาได้มีการเพิ่มผู้หญิงเข้ามาแสดงด้วย
โซรันของเรามีชื่อเสียงเพิ่มขึ้นเรื่อย ๆ จนได้แสดงในงานใหญ่ของโรงเรียน
นั่นก็คืองานกีฬาประเพณีเตรียมอุดม-เตรียมทหาร
รวมทั้งงานคืนสู่เหย้าของโรงเรียน
และนับตั้งแต่นั้นก็ได้มีการแสดงต่อกันมาเรื่อย ๆ
จนถึงรุ่นปัจจุบันคือรุ่นที่ 21

การรับสมัคร

การรับสมัครของโซรันศิลป์ญี่ปุ่นก็ง่าย ๆ เลย
เพียงแค่อยู่ศิลป์ญี่ปุ่นก็สามารถสมัครได้ทุกคน
และโซรันของเราก็ไม่มีการคัดเลือก
เพียงแค่ทุกคนเตรียมร่างกายให้พร้อมและเตรียมความมั่นใจมาก็พอ กายพร้อม
ใจพร้อม เราทำได้

การฝึกซ้อม

ค่อนข้างยืดหยุ่น ไม่เคร่งครัดมาก
ส่วนมากจะซ้อมกันวันจันทร์-พฤหัสบดีช่วงหลังเลิกเรียน ประมาณวันละ 1-2
ชั่วโมง เว้นวันศุกร์ไว้เพราะรด.
แต่ถ้าเป็นช่วงใกล้วันแสดงก็อาจจะมีการนัดซ้อมวันเสาร์-อาทิตย์ด้วย
ปิดเทอมแรกก่อนจะมีโอเพ่นเฮาส์ก็จะมีนัดซ้อมตามที่แต่ละคนสะดวก
แล้วแต่สถานการณ์นั่นเอง ไม่มีการเช็คชื่อ
หากใครไม่สะดวกมาซ้อมก็สามารถบอกเหตุผลแล้วลาได้ อยู่กันสบาย ๆ พี่ ๆ ไม่ดุ
บรรยากาศเป็นกันเอง บางครั้งรุ่นพี่โซรันรุ่นก่อน ๆ
หน้านี้ก็มาดูการซ้อมแล้วก็ช่วยเก็บท่า ตอนแรกอาจมีปวดขา
ปวดเมื่อยตามตัวเพราะยังไม่ชิน แต่จริง ๆ
แล้วการเต้นโซรันจะเป็นเหมือนการออกกำลังกายดี ๆ นี่เอง หากได้ฝึกซ้อมบ่อย
ๆ ส่วนการขึ้นแสดงโซรันจะแสดงในนามของชมรมสีสรรพ์ภาษาญี่ปุ่น

มุมมองของรุ่นพี่ศิลป์ญี่ปุ่นรุ่นที่ 20 (TU82)

‘คือพวกเราเป็นเหมือนครอบครัวกันจริง ๆ
โซรันทำให้เราได้รู้จักเพื่อนในสายเยอะขึ้น จากหลาย ๆ
คนที่ไม่เคยได้อยู่ห้องเดียวกัน ก็ได้มาสนิทกันเพราะโซรันนี่แหละ
ไหนจะได้สนิทกับพี่ ๆ มากขึ้นอีก ในความคิดพี่ โซรันเป็นเหมือนฤดูร้อนนะ
มันเป็นช่วงเวลาที่มีความสุข แฮปปี้ และสนุกมาก ๆ ได้มาออกกำลังกาย
มาเจอกันในทุก ๆ เย็น เลิกซ้อมก็ไปกินข้าวเย็นด้วยกัน
พวกเราสนิทกันมากกว่ากับเพื่อนบางในห้องบางคนซะอีก
ถึงบางทีอาจจะมีคนถอนตัวออกไปบ้าง แต่ยังไงเราก็ได้รู้จักคนมากขึ้นอยู่ดี
ถ้าในมุมมองของคนอื่น เขาอาจจะคิดว่ามันดูไม่มีอะไร
อาจจะเป็นแค่โซรันสำหรับเขา แต่คนข้างในอย่างพวกเรารู้สึกนะว่า มันดีมาก ๆ
ที่ได้อยู่ตรงนี้’

มุมมองของศิลป์ญี่ปุ่นรุ่นที่ 21 (TU83)

‘ในมุมมองของพวกเราซึ่งเป็นรุ่นปัจจุบันนี้เอง
แม้ว่าพวกเราจะพบเจออุปสรรคอย่างเหตุการณ์การแพร่ระบาดของ COVID-19
ทำให้นอกจากเวลาการซ้อมที่มีอย่างจำกัดแล้ว
ยังทำให้ไม่ได้ขึ้นแสดงเวทีในกิจกรรมงานโอเพนเฮาส์ด้วย แต่ในทางกลับกัน
ความคิดและความรู้สึกที่มีต่อโซรันของพวกเราก็ไม่ได้แตกต่างจากรุ่นพี่เท่าไหร่เลย
มีความเป็นครอบครัว
ความเป็นเพื่อนกันในโซรันไม่ว่าจะอยู่ห้องเดียวกันหรืออยู่คนละห้อง
หรือแม้แต่อยู่คนละรุ่น โซรันเป็นเหมือนสถานที่
เป็นเหมือนสะพานที่ทำให้พวกเราในสาย
ไม่ว่าจะเป็นรุ่นพี่หรือรุ่นน้องได้รู้จักกันได้สนิทกัน
สามารถพูดคุยให้คำปรึกษากันตลอด อยากให้โซรันเนี่ยส่งต่อถึงรุ่นต่อ ๆ ไป
ให้ได้มีโอกาสสัมผัสประสบการณ์ที่ดี มีทั้งความสุข เสียงหัวเราะ
แม้ว่าบางครั้งอาจท้อแท้กับการซ้อมบ้าง แต่เพื่อน ๆ
และรุ่นพี่ก็จะเป็นผู้ที่คอยกอดคอประคับประคองจับมือเราอยู่เสมอแน่นอน’

<img src="/assets/articles/Arts-Japanese_assets/media/image1.png" style="width:3.77083in;height:2.48958in" />  
การแสดงโซรันของศิลป์ญี่ปุ่นรุ่นที่ 19 และ 20 ในงาน Triam Udom Open House
2020
