---
title: Do It As The French Do
author: เหมย (IG: zkmeii) และ แพรวา (IG: parrwapa._.rr.wa)
thumbnail: /assets/articles/_thumbnails/thumb_5.jpg
---

การเรียนสายศิลป์ภาษาในโรงเรียนเตรียมอุดมศึกษา ไม่ได้เรียนแค่ให้ ฟัง พูด
อ่าน และเขียนภาษานั้นได้
แต่เรายังได้เรียนรู้และทำความเข้าใจวัฒนธรรมของชาตินั้น ๆ ด้วย
เพราะนอกจากจะช่วยส่งเสริมในเรื่องภาษาและการสื่อสารแล้ว
การเปิดใจรับวัฒนธรรมเหล่านั้น
จะทำให้เราเห็นมุมมองที่แตกต่างและมีทัศนคติที่กว้างมากขึ้น

ในบทความนี้ พี่ ๆ สายศิลป์ฝรั่งเศส ได้นำ “5
เกร็ดความรู้ที่น่าสนใจเกี่ยวกับวัฒนธรรมของฝรั่งเศส” มาให้ได้อ่านกัน

1.การทักทาย

Bonjour ! (บง-ฌูร์) เป็นคำทักทายภาษาฝรั่งเศสที่หลาย ๆ คนคงจะคุ้นเคยกันดี
ซึ่งจะใช้ทักทายกันในตอนเช้า และจะใช้คำอื่น ๆ
เปลี่ยนไปตามช่วงเวลาและโอกาสต่าง ๆ
คนฝรั่งเศสมีธรรมเนียมการทักทายโดยถ้าเป็นการเจอกันครั้งแรก
จะจับมือกันเพื่อทักทาย แต่สำหรับคนรู้จักที่สนิทกันในระดับหนึ่ง
จะทักทายกันด้วยการแลกจูบแก้ม โดยการนำแก้มมาแตะกัน 2 ครั้งขึ้นไป
ขึ้นอยู่กับธรรมเนียมของแต่ละพื้นที่

2.คำศัพท์ก็มีเพศ

ยางลบเป็นเพศหญิง ดินสอเป็นเพศชาย คำนามทั้งหลายในภาษาฝรั่งเศสจะมีเพศ
คือเพศชายและเพศหญิง ซึ่งจะทำให้คำคุณศัพท์และคำอื่น ๆ
ในประโยคจะต้องผันรูปตามนามนั้น ๆ ด้วย
เราจึงสามารถรู้ได้ว่าคำคุณศัพท์ตัวไหนขยายนามตัวใด
ซึ่งการจำเพศของคำนามนั้นถือเป็นหนึ่งในความท้าทายของผู้เรียนภาษาฝรั่งเศส
โดยคำศัพท์ใหม่ ๆ ก็จะได้รับการจัดระเบียบให้มีเพศเสมอ เช่นคำว่า COVID-19
ก็ถูกจัดให้เป็นเพศหญิง

3.การรับประทานอาหาร

ฝรั่งเศสมีวัฒนธรรมการรับประทานอาหารที่โดดเด่นไปจากประเทศอื่น ๆ
วัฒนธรรมการทานอาหารของคนฝรั่งเศส (Gastronomic Meal)
ได้รับการโหวตให้เป็นมรดกทางวัฒนธรรมโดยคณะกรรมการยูเนสโก
เสน่ห์ของการรับประทานอาหารแบบนี้มีทั้งการใช้เวลาร่วมกันและเสริมสร้างมิตรภาพกับผู้คน
การเฉลิมฉลองให้ช่วงเวลาสำคัญต่าง ๆ
ลำดับของจานอาหารที่ถูกนำมาเสิร์ฟทีละคอร์ส ความลงตัวของอาหาร
ไปจนถึงความสุขที่ได้นั่งอยู่บนโต๊ะอาหารที่ถูกจัดอย่างสวยงาม

4.การนับชั้น

ทำไมชั้น 2 กลายเป็นชั้น 1 นั่นก็เป็นเพราะว่าประเทศฝรั่งเศสและหลาย ๆ
ประเทศในยุโรปจะไม่นับชั้นแรกเหมือนเรา โดยจะเรียกชั้นล่างที่ติดพื้นดินว่า
Rez-de-chaussée ซึ่งเหมือนกับอังกฤษคือ Ground Floor
และจะเริ่มนับชั้นถัดไปเป็นชั้นที่ 1

5.การไปโรงเรียน

ในประเทศฝรั่งเศสจะเปิดเทอมในช่วงต้นเดือนกันยายนในช่วงเข้าฤดูใบไม้ร่วง
โดยจะมีการเรียนการสอนเป็นเวลา 6 สัปดาห์ สลับการหยุดเรียน 2
สัปดาห์ไปเรื่อย ๆ ตลอดทั้งปีการศึกษา มีช่วงวันหยุดอื่น ๆ เช่น คริสต์มาส
อีสเตอร์ เป็นต้น นอกจากนี้ทุกวันพุธช่วงบ่ายจะไม่มีการเรียนการสอน
เพราะถือเป็นช่วงสำหรับการพักผ่อน
โดยนักเรียนทุกคนสามารถเลือกทำกิจกรรมต่าง ๆ ตามความชอบได้อย่างอิสระ

จบไปแล้วกับเกร็ดความรู้เล็ก ๆ น้อย ๆ เกี่ยวกับวัฒนธรรมของฝรั่งเศส
หวังว่าข้อมูลเหล่านี้จะเป็นประโยชน์ไม่มากก็น้อย
ในแต่ละสังคมมีวัฒนธรรมที่ต่างกัน ไม่ว่าจะเป็นโรงเรียน หรือที่ทำงาน
เมื่อเราได้เข้าไปอยู่ในสังคมใหม่ ๆ
ก็ควรที่จะเรียนรู้วัฒนธรรมของสังคมนั้นไปด้วย ดังสำนวน “When in Rome, do
as the Romans do” ซึ่งตรงกับของไทยที่ว่า “เข้าเมื่อตาหลิ่ว
ต้องหลิ่วตาตาม” แต่สำหรับบทความนี้ก็คงจะเป็น

“When in France, do as the French do.”

เขียนและเรียบเรียง

\- เหมย (IG: zkmeii)

\- แพรวา (IG: parrwapa.\_.rr.wa)

ในนามแผนการเรียนภาษา-ภาษาฝรั่งเศส รุ่น 84 โรงเรียนเตรียมอุดมศึกษา
