---
title: 9 สิ่งในเตรียมอุดมที่รุ่นพี่บอกเป็นเสียงเดียวกันว่า “ลองเข้ามาเจอในเตรียมดูนะ”
author: ไข่เค็ม
thumbnail: /assets/articles/_thumbnails/thumb_26.jpg
---

“ลองเข้ามาเจอในเตรียมฯ ดูนะ”</u>\*\*

_โดย ไข่เค็ม_

<img src="/assets/articles/General-9Things_assets/media/image3.jpg" style="width:3.63251in;height:2.72378in" />

สวัสดีว่าที่ TU84, 85, 86, 8X ทุกคนค่ะ &gt;\_&lt; เราเป็นเด็กเตรียมฯ
รุ่นที่ 81 นะคะ (รู้สึกแก่เลย) จากประสบการณ์ที่เราเคยทำงาน Open House มา
เราเห็นว่าน้อง ๆ ส่วนใหญ่อยากรู้เรื่องเกี่ยวกับโรงเรียนกัน
และก็คงได้ฟังเรื่องเล่าจากรุ่นพี่มาบ้างแล้ว แต่สำหรับเรา
แค่ฟังอย่างเดียวมันไม่พอ เพราะเราอยากให้น้อง ๆ
ได้สอบเข้ามาเจอสิ่งเหล่านี้ด้วยตัวเองค่ะ !
วันนี้เราเลยรวบรวมสิ่งที่คิดว่า ถ้าถามรุ่นพี่แล้วรุ่นพี่ร้อยละ 90
จะต้องบอกกับน้อง ๆ ว่า “ลองสอบเข้าเตรียมฯ มาเจอดูนะ” มาให้ทุกคนอ่านค่ะ
เผื่อว่าน้อง ๆ จะมีแรงฮึด เพื่อจะสอบเข้าเตรียมฯ มาเจอสิ่งเหล่านี้จริง ๆ
ดูนะคะ

**1. สายการเรียนในเตรียมฯ เยอะมากจริงหรือ !?**

<img src="/assets/articles/General-9Things_assets/media/image1.jpg" style="width:3.38195in;height:1.89518in" />

งาน Open House ปี 2019 ตัดมาจากวิดีโอที่ไข่เค็มถ่ายส่งครูอีกทีหนึ่ง

แน่นอนว่าโรงเรียนเตรียมอุดมฯ ก็มีการแบ่งสายการเรียนออกเป็นสายวิทย์-คณิต,
ศิลป์คำนวณ และศิลป์ภาษาเหมือนโรงเรียนทั่วไป แต่ที่พิเศษกว่านั้นคือ
สายวิทย์-คณิตเราจะแบ่งย่อยออกเป็นวิทย์–ภาษา, วิทย์-บริหาร,
วิทย์–คุณภาพชีวิต และวิทย์–ประยุกต์ ด้วยค่ะ
ซึ่งการแบ่งของนักเรียนชั้นม.4 และม.5 ก็จะไม่เหมือนกัน เรียกได้ว่าถ้าน้อง
ๆ สนใจด้านไหนเป็นพิเศษก็สามารถเลือกแผนการเรียนได้เลย
ส่วนสายศิลป์ภาษาก็จะมีให้เลือกถึง 6 ภาษาเช่นกัน
แถมวิชาเรียนในโรงเรียนก็เข้มข้นมากทีเดียวค่ะ
อย่างไข่เค็มเป็นเด็กศิลป์ภาษาก็จะเรียนภาษานั้น ๆ ตลอด 3 ปีเลย ถ้าน้อง ๆ
กลัวว่าตัวเองไม่มีพื้นฐานภาษามาก่อน จะเรียนได้มั้ย คำตอบคือได้แน่นอนค่ะ
เพราะอาจารย์จะเริ่มสอนตั้งแต่พื้นฐานเลย ดังนั้นไม่ต้องกลัวว่าจะตามเพื่อน
ๆ ไม่ทัน

**2. วิชาเรียนที่ไม่เหมือนใคร !?**

จากที่ได้เกริ่นไปในข้อที่แล้วเกี่ยวกับสายการเรียน น้อง ๆ อาจจะคิดว่า
สายการเรียนมีเยอะขนาดนี้ วิชาเรียนจะต้องพิเศษมากแน่ ๆ ถูกต้องค่ะ
ที่เตรียมมีวิชาเรียนเฉพาะสำหรับแต่ละสายด้วย
อย่างสายวิทย์ก็จะได้เรียนวิชาเฉพาะที่เลือกเอาไว้
ส่วนสายศิลป์ก็จะมีวิชาพรรณพืชกับคุณภาพชีวิต
(ที่ต้องลงพื้นที่กันถึงสวนพฤกษศาสตร์) กับวิชาวรรณคดีค่ะ จริง ๆ
ยังมีอีกหลายวิชาที่เรายังไม่ได้พูดถึง เอาเป็นว่าไว้ลองสอบเข้ามาเจอนะคะ
รับรองสนุกทุกวิชาแน่นอน

**3. ข้อสอบยากมั้ยครับ/คะ ?**

รุ่นพี่ได้กล่าวไว้ว่า “ข้อสอบเข้าเตรียมฯ
เป็นข้อสอบที่ง่ายที่สุดในเตรียมฯ ” ทำให้น้อง ๆ หลายคนคิดว่า เฮ้ย
ข้อสอบสอบเข้ายังยากขนาดนี้ ใช้เวลาอ่านหนังสือกันเป็นเดือน ๆ
แล้วเวลาสอบในโรงเรียนจริง ๆ จะทำได้มั้ย ต้องตกแน่ ๆ เลย
ก่อนอื่นเราขอบอกว่า...ข้อสอบในเตรียมฯ ยากจริงค่ะ(ผ่าม !) แต่ ๆ ๆ
สำหรับเด็กเตรียมฯ เรามีตัวช่วยในการอ่านหนังสือ
ไม่ว่าจะเป็นสรุปจากรุ่นพี่ ไลฟ์สดติวของอาจารย์ ฯลฯ ดังนั้นน้อง ๆ
มั่นใจได้เลยว่า น้อง ๆ จะไม่เผชิญหน้ากับฤดูสอบอย่างโดดเดี่ยวแน่นอน
ส่วนระดับความยากของข้อสอบเราขอยกให้เป็นเรื่องของปัจเจกนะคะ
เพราะบางคนก็บอกว่าง่ายกว่าข้อสอบเข้า บางคนก็บอกว่ายากพอ ๆ กัน
เพราะฉะนั้น ต้องสอบเข้าให้ได้แล้วมาลองทำข้อสอบที่เตรียมฯ
ดูค่ะว่าจะยากหรือง่ายกว่ากัน

**4. เตรียมอุดมมีห้องกิฟต์ด้วย !?**

อ่านมาถึงตรงนี้ บางคนอาจจะสงสัยว่า เตรียมอุดมฯ ก็คัดเด็กหัวกะทิมาแล้ว
ยังจะมีการคัดห้องกิฟต์อีกเหรอ ? ใช่ค่ะ เตรียมอุดมฯ มีโครงการกิฟต์อยู่ 4
กิฟต์ คือ กิฟต์ไทย กิฟต์อังกฤษ กิฟต์วิทย์ และกิฟต์คณิต (aka กิฟต์แม็ท)
ซึ่งนักเรียนที่จะเข้าโครงการกิฟต์ได้ต้องสอบติดเป็นตัวจริงก่อนค่ะ
โดยจะเปิดรับสมัครช่วงหลังมอบตัวเสร็จ
การคัดเลือกจะมีทั้งสอบข้อเขียนและสอบสัมภาษณ์
ส่วนรายละเอียดจะแตกต่างกันไปตามโครงการ
ไข่เค็มเคยลองไปสอบกิฟต์อังกฤษมาด้วยค่ะ (แต่ก็ม่ายติด TvT)
เนื้อหาที่เรียนในโครงการกิฟต์จะมีความยากกว่าเนื้อหาปกติในห้อง
(ไข่เค็มเคยเห็นเพื่อนกิฟต์อังกฤษอ่านหนังสือภาษาอังกฤษกันเป็นเล่ม ๆ เลย)
ดังนั้น ถ้าใครอยากเรียนแบบเข้มข้นมากขึ้น
แนะนำให้ลองสอบเข้าโครงการกิฟต์ดูนะคะ

**5. กิจกรรมร้อยแปดพันเก้าในโรงเรียน**

<img src="/assets/articles/General-9Things_assets/media/image2.jpg" style="width:3.51712in;height:2.63784in" />

ถ้าพูดถึงกิจกรรมก็ต้องมีกลอง ให้ทายว่าตอนนั้นไข่เค็มทำงานอะไร

พักเรื่องเรียนมาเรื่องกิจกรรมกันต่อ โรงเรียนเตรียมฯ
เป็นโรงเรียนที่มีกิจกรรมเยอะมากกกก (ก ไก่ล้านตัว)
และมีกิจกรรมให้ทำตลอดทั้งปีเลย โดยที่เราสามารถร่วมกิจกรรมได้ตลอด
อย่างในช่วงเดือนแรกก็จะมีการคัดหลีด คัด CG
สำหรับใครที่สนใจด้านการพูดก็จะมี Speech Freshy หรืองานพิธีกรรออยู่
กิจกรรมบางกิจกรรมต้องผ่านการคัดเลือกก่อนถึงจะทำได้
(ได้ยินมาว่าการคัดเลือกโหดมาก)
แต่ก็มีกิจกรรมที่ไม่ต้องผ่านการคัดเลือกก็ทำได้เลยด้วย อย่างเช่น AIC
ไข่เค็มเคยทำ AIC อยู่ตอนช่วงม.5 ค่ะ
ตอนนั้นเป็นช่วงที่ไข่เค็มกลับบ้านเย็นทุกวันเลย แต่สนุกมาก
ได้เพื่อนสนิทเพิ่มจากกิจกรรมด้วยค่ะ ใครอยากทำกิจกรรมเยอะ ๆ
เราแนะนำให้ไปลองทำทุกกิจกรรมเลยนะคะ จริง ๆ
ยังมีกิจกรรมอีกเยอะเลยที่ไม่ได้พูดถึง แต่ถ้าพูดไปก็จะหาว่าสปอยล์
งั้นเอาเป็นว่า “ลองเข้าเตรียมฯ มาทำกิจกรรมดูนะคะ”

**6. ชมรมในเตรียมอุดมมีอะไรบ้าง ?**

ถ้าไข่เค็มพูดแล้วอย่าเพิ่งตกใจนะคะ
ว่าโรงเรียนเตรียมอุดมมีชมรมใหญ่อยู่เกือบ 40 ชมรมแน่ะ! เรียกได้ว่าน้อง ๆ
อยากทำอะไร ชมรมในเตรียมอุดมก็สามารถตอบโจทย์น้องได้
แต่การจะเข้าชมรมอะไรนั้น บางชมรมก็ต้องผ่านการ audition ก่อน
(ซึ่งบางชมรมก็การแข่งขันสูงมากมาย...) แต่น้อง ๆ ไม่ต้องกังวลนะคะว่าถ้า
audition ไม่ผ่านจะไม่มีชมรมอยู่ จริง ๆ เรามีชมรมที่ไม่ต้อง audition
ด้วยค่ะ เมื่อลงทะเบียนแล้วก็สามารถเข้าชมรมได้เลย
ซึ่งผลงานของชมรมสามารถหาดูได้ในงาน Open House เลยนะคะ
ไข่เค็มรับรองว่าเจ๋งทุกชมรมแน่นอน

**7. กีฬาสีโรงเรียน อลังการงานสร้างมาก !**

<img src="/assets/articles/General-9Things_assets/media/image4.jpg" style="width:3.38908in;height:2.542in" />

สแตนด์เชียร์สีม่วงที่ไข่เค็มแอบไปถ่ายมา

สำหรับงานนี้ไม่พูดถึงคงไม่ได้ เพราะงานกีฬาสีเตรียมอุดมฯ
เป็นงานที่เด็กเตรียมฯ ทุ่มเทกันมาก งานจัดเทอม 2
แต่เตรียมงานกันตั้งแต่เทอมแรกเลย สำหรับกิจกรรมในงาน
สิ่งที่หลายคนนึกถึงคงจะเป็นเชียร์ลีดเดอร์ นักกีฬา
และสแตนด์เชียร์ใช่มั้ยล่ะคะ
แต่ไข่เค็มขอบอกไว้ตรงนี้เลยว่า...กีฬาสีเตรียมอุดมฯ
มีอะไรให้ทำมากกว่านี้ค่ะ เอาเป็นว่าไข่เค็มจะไม่สปอยล์ว่ามีงานอะไรอีกบ้าง
เพราะอยากให้น้อง ๆ ได้มาเจอเองเช่นเดิมค่ะ
ส่วนใครที่อยากรับชมความอลังการงานสร้างของกีฬาสีเตรียมอุดมปีก่อน ๆ
ลองค้นหาใน Youtube ดูได้นะคะ แค่พิมพ์ว่า กีฬาสี เตรียมอุดมฯ
รับรองว่ามีทั้งคลิปของหลีด โชว์เชียร์ ขบวนพาเหรดเลย

**8. สังคมในเตรียมฯ เป็นยังไง ? แข่งกันเรียนจริงมั้ย ?**

คำถามนี้ไข่เค็มขอจัดอยู่ในหมวดคำถามยอดฮิตที่น้อง ๆ
ทุกคนต้องถามรุ่นพี่เลยค่ะ ส่วนเรื่องคำตอบว่าในเตรียมฯ สังคมเป็นยังไง
ไข่เค็มบอกได้เลยว่ามีหลายแบบมากค่ะ เพราะว่าเด็กเตรียมฯ ก็มาจากหลาย ๆ
โรงเรียน โตมากับสังคมคนละแบบกัน เลยทำให้นักเรียนเตรียมฯ
มีไลฟ์สไตล์แตกต่างกันเยอะมาก ส่วนเรื่องแข่งกันเรียนก็คงมีบ้าง
แต่ไม่ได้แข่งกันจริงจังขนาดที่ว่าฉันจะต้องเป็นที่หนึ่งเท่านั้น
คนอื่นอย่ามายุ่ง เท่าที่เห็นเด็กเตรียมฯ ส่วนมากจะช่วยกันเรียนมากกว่านะคะ
อย่างช่วยกันแชร์สรุป ช่วยกันติวเพื่อน (ส่วนกลุ่มไข่เค็มพากันโดดค่ะ 5555)
ดังนั้นเรื่องของสังคมนี่อยู่ที่น้อง ๆ มาเจอจริง ๆ แต่ใด ๆ ก็ตาม
เด็กเตรียมฯ น่ารักทุกคนค่ะ (ฟิ้ว !)

**9. รับน้องเตรียมอุดมฯ โหดมั้ย มีโซตัสรึเปล่า ?**

จากใจคนที่เคยผ่านประสบการรับน้องมานั้น รับน้องเตรียมอุดมฯ
...ไม่โหดเลยค่ะ ! แต่อันนี้ก็เป็นแค่ความคิดเห็นส่วนตัวของพี่เท่านั้นนะ
มันก็ขึ้นอยู่กับมุมมองของแต่ละคนด้วย โดยถ้าน้อง ๆ
ได้มาเป็นนักเรียนเตรียมฯ แล้ว สิ่งแรกที่น้องต้องเจอเลยคือกิจกรรมรับน้อง
ซึ่งน้อง ๆ จะมีพี่เทคทั้งหมด 2 กลุ่ม คือ พี่ห้องกับพี่สาย
พี่ห้องคือรุ่นพี่ที่เคยนั่งเรียนห้องนั้นเมื่อปีที่แล้ว
ส่วนพี่สายคือพี่ที่อยู่สายการเรียนเดียวกันกับน้องนั่นเอง ช่วง 2
อาทิตย์แรกเป็นช่วงที่น้อง ๆ จะอิ่มที่สุด
เพราะรุ่นพี่จะนำข้าวกล่องมาเลี้ยงน้องถึงที่ห้องเลย
หลังจากนั้นก็จะถึงกิจกรรมรับน้องใหญ่
คือวันที่ทั้งโรงเรียนจะจัดกิจกรรมรับน้อง ซึ่งน้องจะถูกรับน้อง 2 ครั้ง
คือรับน้องห้องกับรับน้องสาย
ซึ่งหลังจบงานอาจจะมีเซอร์ไพรส์อะไรนิดหน่อยจากรุ่นพี่ด้วย และที่สำคัญ
รับน้องเตรียมอุดมฯ ไม่โซตัสนะคะ น้อง ๆ ไม่ต้องกังวล ^\_\_^
ส่วนเรื่องความสนุกของกิจกรรมรับน้อง ไข่เค็มขออุบไว้ก่อนนะคะ
แต่ยืนยันเหมือนเดิมค่ะว่าสนุกมากจริง ๆ ใครอยากรู้ก็ลองสอบเข้ามาดูนะคะ
ส่วนพวกพี่จะรอรับน้อง ๆ เอง

สำหรับน้อง ๆ ว่าที่ TU84 ทุกคนที่อ่านมาถึงตอนนี้
คงเหลือเวลาอีกไม่ถึงเดือนแล้วสำหรับการสอบเข้า ไข่เค็มเป็นกำลังใจให้น้อง
ๆ ทุกคนที่จะสอบเข้าเตรียมฯ นะคะ ทั้งว่าที่ TU84, 85, 86 หรือรุ่นไหนก็ตาม
ขอให้น้อง ๆ ตั้งใจอ่านหนังสือ พักผ่อนให้เพียงพอ และสุดท้ายนี้ขอให้น้อง ๆ
สอบติดที่ที่อยากเข้าทุกคนเลย
ส่วนไข่เค็มก็ต้องไปอ่านหนังสือสอบต่อแล้วเหมือนกัน
ไว้มาเจอกันที่เตรียมอุดมฯ นะคะ

**_รักน้องตั้งแต่ยังไม่เห็นหน้า_**
