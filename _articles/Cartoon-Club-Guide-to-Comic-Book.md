---
title: Guide to Comic Book; เบื้องหลังโต๊ะไฟ นักวาดทำอะไรกันอยู่ ?
author: TUCC
thumbnail: /assets/articles/_thumbnails/thumb_19.jpg
---

**ใครชอบอ่านหนังสือการ์ตูนบ้าง ยกมือขึ้น —— !**

เชื่อว่าหลาย ๆ คนคงจะต้องเคยอ่านหนังสือการ์ตูนกันมาบ้าง
ยิ่งในปัจจุบันนี้มีผลงานใหม่ ๆ
ถูกผลิตขึ้นมาแทบจะวันต่อวันก็ยิ่งเพิ่มทางเลือกให้ผู้อ่านสามารถเลือกสิ่งที่ตรงกับความต้องการของตัวเองได้มากขึ้น
หนังสือการ์ตูนบางเล่มสนุกเสียจนวางไม่ลง
บางเล่มประทับอยู่ในใจชนิดที่ว่าต่อให้อ่านซ้ำอีกกี่ครั้งก็ไม่รู้จักเบื่อ
แต่ทุกคนทราบกันไหมว่ากว่าจะออกมาเป็นหนังสือการ์ตูนซึ่งตัวละครทั้งหลายได้จับมือกันโลดแล่นไปตามเรื่องราวต่าง
ๆ นั้น เบื้องหลังแล้วมีขั้นตอนการทำงานกันอย่างไรบ้าง ? วันนี้พวกเรา
"ชมรมการ์ตูน โรงเรียนเตรียมอุดมศึกษา"
จะมาไขข้อข้องใจดังกล่าวด้วยการพาทุกคนไปรู้จักกับขั้นตอนการวาดการ์ตูนฉบับเจาะลึกประหนึ่งยืนมองอยู่ข้างโต๊ะไฟกันเลยทีเดียว
! (ถึงเราจะไม่ได้ใช้โต๊ะไฟกันก็เถอะ)

**“เนม”**

สำหรับขั้นตอนแรกสุด ก่อนจะมาเป็นการ์ตูนเนื้อเรื่องสนุก ๆ มัน ๆ ได้นั้น
เราก็ต้องเริ่มที่การพล็อตเรื่องกับร่างภาพทั้งหมดคร่าว ๆ
เพื่อใช้เป็นไกด์ไลน์ในการทำงานไม่ให้ออกนอกทะเลไประหว่างทาง
หรือที่เรียกด้วยศัพท์สุดเท่ว่า “เนม” นั่นเอง

ขั้นตอนร่างเนมดูไปแล้วอาจจะรู้สึกว่างานสบาย ง่ายกว่าขั้นตอนอื่น
เพราะแค่วาด ๆ เป็นก้อนขยุม ๆ ไม่ต้องเก็บเส้นเนี้ยบ
ไม่ต้องมีรายละเอียดอลังฯ มากก็เสร็จแล้ว แต่จุดที่ทำให้เนมยากและหินพอ ๆ
กับขั้นตอนอื่นคือเนมจำเป็นจะต้องใช้ความคิดกลั่นกรองฉาก
(ซึ่งหลายครั้งก็เป็นตัวหนังสือไปจนถึงภาพเคลื่อนไหว)
ในหัวออกมาให้อยู่ในกรอบช่องการ์ตูนให้ได้
ซึ่งก็ต้องคิดอีกว่าช่องแบบไหนสื่ออารมณ์ยังไง
ฉากไหนเป็นฉากสำคัญที่ต้องให้ความสนใจก็ต้องให้แอร์ไทม์เยอะหน่อย
ฉากไหนไม่มีอะไรมากก็เป็นช่องเล็ก ๆ ไปจนถึงตัดออก
แต่จะตัดออกสุ่มสี่สุ่มห้าไม่ได้เพราะตอนอ่านแล้วต้องลื่นไหล
ถ้าจำเป็นก็ต้องเก็บไว้ไม่ให้ชวนงง
กว่าจะได้ไอเดียการจัดวางออกมาแต่ละหน้าทำเอานอนคิดไม่ตกไปหลายคืนทีเดียว
ถึงเนมจะเป็นงานที่หนัก แต่ถ้าได้ทำไปซักพัก
พอถึงจุดที่ทุกอย่างเข้ามือแล้วก็เป็นขั้นตอนที่สนุกมากขั้นตอนหนึ่งก็ว่าได้

ถึงแม้ว่าเนมจะเป็นแค่ตัวไกด์ ไม่ใช่ผลงานจริง
แต่ก็ปฏิเสธไม่ได้เลยว่าการที่งานจะเริ่มเป็นรูปเป็นร่างขึ้นมาได้ก็เพราะเนม
ถ้าเนมดูเฉย ๆ งานก็ธรรมดา ถ้าเนมสนุกงานก็จะปัง ปัง ปัง !

<img src="assets/articles/Cartoon-Club-Guide-to-Comic-Book_assets/media/image4.jpg" style="width:4.57569in;height:3.24722in" />

**“เส้นหลัก”**

ขั้นตอนถัดมาได้แก่ "การลงเส้นหลัก"

เส้นหลักเป็นขั้นตอนที่ต้องทำต่อจากเนม
การลงเส้นหลักก็คือการร่างมังงะด้วยเส้นที่ละเอียดและเข้าใจง่ายขึ้นก่อนที่จะนำไปตัดเส้น
ขั้นตอนนี้จะว่ายากก็ยาก จะว่าง่ายก็ง่าย
สิ่งที่ง่ายก็คือเราไม่จำเป็นต้องคิดว่าช่องนี้วาดมุมไหนดี ช่องนี้วาดใครดี
แถมยังสามารถวาดด้วยลายเส้นของตัวเองได้อย่างอิสระด้วย
ส่วนข้อที่ยากของการทำเส้นหลักเลยคือการต้องจัดการกับความกังวล
อย่างแรกที่ต้องเข้าใจก่อนคือการทำเส้นหลัก
ทุกคนที่เปิดหนังสือดูก็จะเห็นเลยทันทีโดยที่ไม่ต้องย่อยอะไรเพิ่ม
เพราะว่าภาพวาดเรามองไปแล้วเราก็เห็นเลย
ตรงนี้จะเป็นส่วนที่ดึงดูดความสนใจของคนอ่านที่สุด ถ้าเส้นหลักดี
คนก็หยิบมาดูเยอะ เพราะงั้นการเป็นเส้นหลักต้องค่อย ๆ เก็บ ค่อย ๆ
วาดเพื่อให้ตัวละครแต่ละตัวมีความถูกต้องและสวยงามมากที่สุดที่เราจะทำได้

แล้วก็เพราะเวลาที่จำกัดด้วย พอต้องค่อย ๆ เก็บก็ค่อนข้างจะกินเวลาอยู่
ถึงแม้ว่าสุดท้ายแล้วจะต้องไปตัดเส้นต่อ แต่ก็ควรวาดให้ชัดเจนที่สุดอยู่ดี

เอาล่ะ ! ที่อยากจะเล่าให้ฟังก็คงมีประมาณนี้
จะส่งไม้ต่อไปให้ขั้นตอนถัดไปแล้วนะ!

<img src="assets/articles/Cartoon-Club-Guide-to-Comic-Book_assets/media/image1.jpg" style="width:3.76736in;height:2.72153in" />

**“ตัดเส้น”**

ขอรับไม้ต่อจากขั้นตอนก่อนหน้า ในสำหรับขั้นตอนนี้เราจะมา "ตัดเส้น" กัน !

หลังจากได้ภาพรวมทั้งหมดของเนื้อเรื่อง รูปร่างลักษณะตัวละคร สีหน้าอารมณ์
บอลลูนคำพูด บทสนทนา และเส้นช่องที่ตีเอาไว้คร่าว ๆ แล้วนั้น
ก็เป็นขั้นตอนของการตัดเส้น
ซึ่งจะต้องนำภาพร่างจากขั้นตอนก่อนหน้ามาเก็บรายละเอียดให้เรียบร้อย
ก่อนจะไปสู่ขั้นตอนต่อไป

หัวใจของการตัดเส้นคือการจัดระเบียบและดูแลความเรียบร้อยของการวาดเส้นต่าง
ๆ ในหนังสือการ์ตูน จึงต้องมีความพิถีพิถันในรายละเอียดทุกจุด
เพื่อให้การติดสกรีนโทนสามารถดำเนินไปได้โดยง่าย
บรัชที่ใช้ตัดเส้นจะเน้นหัวบรัชสีเข้มไปถึงสีดำ ขนาดเล็ก และคมชัด
สำหรับเก็บรายละเอียดตามจุดต่าง ๆ ในงาน เช่น ดวงตา เส้นผม รอยยับเสื้อผ้า
ส่วนการตีช่องและสร้างบอลลูนคำพูด
อาจใช้เครื่องมือในโปรแกรมมาช่วยอย่างไม้บรรทัดตีเส้น ไม้บรรทัดตีช่อง
ไม้บรรทัด วงกลม เพื่อเพิ่มรวดเร็ว อำนวยความสะดวก
และทำให้ได้ผลลัพธ์ที่ออกมาเรียบร้อย
เมื่อเตรียมทุกอย่างสำหรับการวาดรูปแล้ว ก็เริ่มการตัดเส้น
ตลอดการทำงานทุกหน้าต้องใช้สมาธิและมีความระมัดระวังเสมอ
คอยหาจุดบกพร่องและทำการแก้ไขจนเสร็จสมบูรณ์
พร้อมเข้าสู้กระบวนการทำงานขั้นต่อไป

<img src="assets/articles/Cartoon-Club-Guide-to-Comic-Book_assets/media/image2.jpg" style="width:3.41806in;height:2.37569in" />

**“สกรีนโทน”**

และแล้วเราก็มาถึงขั้นตอนสุดท้าย แต่ไม่ท้ายที่สุด นั่นก็คือการ
“ติดสกรีนโทน” นั่นเอง~

ก่อนอื่นเรามาทำความรู้จักกับขั้นตอนนี้กันก่อน สกรีนโทน
คือแผ่นกระดาษสีขาว-ดำที่มีไว้สำหรับติดลงบนการ์ตูนช่องเพื่อให้ออกมาสมบูรณ์มากขึ้น
สกรีนโทนมีหลากหลายรูปแบบให้เลือกใช้
ตั้งแต่ลายจุดสำหรับลงเงาซึ่งพบเห็นได้ทั่วไป
จวบจนลวดลายที่ซับซ้อนกว่านั้น เช่น ลายดอกไม้ ลายสก็อต ฯลฯ
ซึ่งถ้าเป็นเมื่อก่อนเราก็คงต้องมานั่งติดสกรีนโทนของจริงกันจนหลังคดหลังแข็ง
(ใช่แล้ว ติดกระดาษลงบนกระดาษอีกที) แถมถ้าต้องแก้ก็ต้องโละทำใหม่กันยาว ๆ
ฉะนั้นสมัยนี้เลยนิยมติดสกรีนโทนกันในโปรแกรมแทน
แน่นอนว่าตัวโปรแกรมเองก็มีหลากหลายให้เลือกสรรค์
ทุกคนสามารถหาโปรแกรมที่เข้ามือตัวเองที่สุดได้เลย

สกรีนโทนไม่ได้มีวิธีติดตายตัวเสียทีเดียว
มันเป็นเหมือนกับการลงสีที่แต่ละคนก็มีสไตล์เป็นของตัวเอง
ต้องอาศัยการลองผิดลองถูกและการฝึกฝน
เพื่อจะได้ออกมาเป็นสกรีนโทนอันแสดงถึงเอกลักษณ์ของงานของเราในที่สุด
และแน่นอนว่าทักษะสิ่งที่จำเป็นสำหรับขั้นตอนนี้คือทักษะการกำหนดทิศแสง-เงา
เพราะว่าหนังสือการ์ตูนของเราเป็นสีขาว-ดำ
จึงไม่สามารถใช้สีอื่นมาช่วยให้แสงหรือลงเงาได้เลย
แต่ว่าถ้าถนัดแสง-เงาอยู่แล้วก็ไม่ต้องกังวล
สกรีนโทนจะง่ายขึ้นมาถนัดตาเลยทีเดียว

พอจบจากการติดสกรีนโทนแล้ว
หลังจากนั้นก็จะนำมาตรวจสอบความเรียบร้อยอีกครั้ง นำไปจัดหน้ากระดาษ
เพียงเท่านี้ก็พร้อมส่งโรงพิมพ์แล้ว !

<img src="assets/articles/Cartoon-Club-Guide-to-Comic-Book_assets/media/image3.jpg" style="width:4.06389in;height:2.88333in" />

เป็นอย่างไรกันบ้าง
ขั้นตอนการวาดการ์ตูนได้เป็นแบบที่ทุกคนนึกภาพไว้แต่แรกหรือเปล่า
บางคนอาจจะมองว่ายาก หรือบางคนอาจจะมองว่าง่าย
ล้วนแล้วแต่ขึ้นอยู่กับประสบการณ์ของแต่ละคน ถึงแบบนั้นเรา "ชมรมการ์ตูน
โรงเรียนเตรียมอุดมศึกษา"
ก็พูดกันได้อย่างเต็มปากว่าหนังสือการ์ตูนทุกเล่มต่างกลั่นกรองออกมาจากน้ำพักน้ำแรง
พลังใจ และความรักที่นักวาดแต่ละคนบรรจงใส่ลงในผลงาน
กระทั่งออกมาเป็นหนังสือการ์ตูนที่ควรค่าแก่การอยู่ในมือของทุกคนนั่นเอง
เพราะแบบนั้นอย่าลืมตอบแทนนักวาดที่เรารักด้วยการอุดหนุนของถูกลิขสิทธิ์
เพื่อให้พวกเขาสามารถผลิตผลงานต่อไปได้เรื่อย ๆ กันนะ !
