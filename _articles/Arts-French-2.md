---
title: ศิลป์-ฝรั่งเศส ศิลป์ที่แซ่บที่สุดในสายภาษา
author: ต้นหอม (IG: rachataime) และ บีม (IG: beamwaeq)
thumbnail: /assets/articles/_thumbnails/thumb_10.jpg
---

‘ถ้าถามว่าอะไรแซ่บสุดในสาย ก็คงจะเป็นพวกเรา
เพราะทุกคนในสายเอเนอร์จีล้นตลอด พวกเราไปสุดทุกทางเลยจริง ๆ ’

_(ประธานสายศิลป์ฝรั่งเศสรุ่นที่ 83)_

ว่ากันว่าในบรรดาสายการเรียนทั้งหมดของโรงเรียนเตรียมอุดมศึกษา
สายศิลป์ฝรั่งเศสนั้นเป็นหนึ่งในสายสำคัญที่ได้รับการเล่าขานมารุ่นต่อรุ่นถึงความแซ่บที่ไม่น้อยหน้าใครอื่น
ความปังปุริเย่ในทุก ๆ อีเวนท์ของโรงเรียนเตรียมอุดมศึกษา ตั้งแต่งาน Open
House ไปจนถึงงานกีฬาสี และเมื่อกล่าวถึงประเด็นนี้แล้ว
บางคนก็อาจจะสงสัยในความหมายของคำเปรียบเปรยข้างต้น ว่า “แซ่บ”
ที่ว่านั้นหมายถึงอะไร อะไรคือที่มาของคำเปรียบเปรยดังกล่าว
ซึ่งในบทความนี้
เราได้มีการรวบรวมข้อมูลบางประการเกี่ยวกับสายศิลป์ฝรั่งเศสแห่งเตรียมอุดมศึกษา
เพื่ออธิบายให้ผู้อ่านได้เข้าใจอย่างถ่องแท้ว่า “ความแซ่บ” นั้นเป็นอย่างไร

มาทำความรู้จักสายศิลป์ฝรั่งเศสกันก่อน
ศิลป์ฝรั่งเศสเป็นสายการเรียนที่เก่าแก่ที่สุดในโรงเรียนเตรียมอุดมศึกษา
รุ่นของสายการเรียนจะมากกว่ารุ่นของโรงเรียนหนึ่งปีเสมอ ถ้าเป็น FR84
ก็จะเป็น TU83 เพราะสายเรามีมาก่อนที่โรงเรียนจะถูกก่อตั้งซะอีก
การรับนักเรียนสายศิลป์ฝรั่งเศส ปัจจุบันจะรับทั้งหมด 80 คนต่อชั้น
แล้วแบ่งออกเป็น 2 ห้อง ห้องละ 40 คน สำหรับการเรียนของเรา
แน่นอนว่าวิชาที่มีหน่วยกิตมากที่สุดก็ต้องเป็นวิชาภาษาฝรั่งเศส
โดยในสัปดาห์หนึ่ง เราจะเรียนภาษาฝรั่งเศสกันทั้งหมด 8 คาบ
เรียกได้ว่าเรียนกันแบบจุก ๆ ไปเลยทีเดียว

พวกเรากล้าพูดเลยว่า สายเลือดศิลป์-ฝรั่งเศส
เป็นสายเลือดของเด็กกิจกรรมตัวแม่
เริ่มตั้งแต่ก้าวแรกในโรงเรียนเตรียมอุดมศึกษา ในวันประกาศผลสอบเข้า
นอกจากที่เราจะมีบูมก้นหอย หรือบูมรวมทุกสายการเรียนแล้ว
เราก็ยังมีบูมบาก้าฟรองเซ่ ซึ่งเป็นบูมสำหรับสายศิลป์-ฝรั่งเศสโดยเฉพาะ
วันรับน้องและเชียร์โต้
สายการเรียนเราก็มีเพลงเต้นสันทนาการประจำสายที่เป็นเอกลักษณ์และแซ่บสุด ๆ
ในวัน Open House ก็เต็มที่กันมากเช่นเดียวกัน
พวกเราไม่ได้มีแค่การจัดซุ้มธรรมดา ๆ
แต่ก็ยังสร้างความสนุกสนานในแบบของศิลป์ฝรั่งเศสอีกด้วย

แต่ “ความแซ่บ”
ดังกล่าวก็เป็นเพียงแค่ส่วนหนึ่งของความแซ่บทั้งหมดที่ชาวศิลป์ฝรั่งเศสมี
เนื่องจากว่าเป็นสายการเรียนที่มีนักเรียนเยอะอยู่พอสมควร
จึงทำให้มีความหลากหลายมากเช่นกัน บางคนอาจจะชอบทำกิจกรรม บางคนอาจจะไม่ชอบ
และนั่นไม่ได้หมายความว่าพวกเขาจะไม่มี “ความแซ่บ” แต่อย่างใด ทุก ๆ
คนมีเอกลักษณ์เฉพาะตัว ไม่ว่าจะเป็นเรื่องเรียน เรื่องทำกิจกรรม
หรือเรื่องอื่น ๆ ไม่ว่าจะถนัดหรือไม่ถนัดในเรื่องใดก็ตาม
ทุกคนก็ล้วนเป็นชาวศิลป์ฝรั่งเศสด้วยกันทั้งนั้น
มีความปังปุริเย่ที่คนอื่นไม่สามารถเทียบเท่าได้ มี
energyความแซ่บในแบบของตนเองที่ไม่แพ้สายทำกิจกรรม
และพวกเราก็เคารพและยอมรับในความแตกต่าง ในเอกลักษณ์ของกันและกัน

จากที่ได้อ่านบทความนี้กันไปแล้ว ทุกคนน่าจะเข้าใจความหมายของ “ความแซ่บ”
ที่ชาวศิลป์ฝรั่งเศสมีกันอยู่พอสมควร ความแซ่บที่ว่านั้นหมายถึง energy
ที่แต่ละคนมีในทุก ๆ เรื่อง แม้ว่าทางสายจะเน้นกิจกรรมเป็นหลัก
แต่ก็ไม่ได้หมายความว่าคนที่ไม่ทำกิจกรรมจะไม่มีความแซ่บแต่อย่างใด
ชาวศิลป์ฝรั่งเศสมีเอกลักษณ์เป็นของตนเองทุกคน
และนั่นคือที่มาของคำเปรียบเปรยดังกล่าว
หวังว่าบทความนี้จะทำให้ผู้อ่านรับรู้ถึงความแซ่บปังของชาวฟรองเซ่ที่เป็นอันดับหนึ่งในใจของคนในสาย
และก็ขอเป็นกำลังใจให้กับทุกคนที่กำลังเตรียมสอบเข้า
มาร่วมเป็นส่วนหนึ่งของความแซ่บในโรงเรียนเตรียมอุดมศึกษาไปด้วยกันนะ !

เขียนและเรียบเรียง

\- ต้นหอม (IG: rachataime)

\- บีม (IG: beamwaeq)

ในนามแผนการเรียนภาษา-ภาษาฝรั่งเศส รุ่น 84 โรงเรียนเตรียมอุดมศึกษา
