---
title: CHITCHAT กับเด็กแลกเปลี่ยน
author: ARTS-ESPAÑOL 12
thumbnail: /assets/articles/_thumbnails/thumb_2.jpg
---

Attention please! This is the final boarding call for passengers TU84
booked on flight to TRIAM UDOM SUKSA school.

สวัสดีค่ะทุกคน เตรียมลากกระเป๋ากันให้พร้อม
เราจะไปผจญภัยกันกับเด็กนักเรียนแลกเปลี่ยนรุ่น TU82.5
ของสายการเรียนศิลป์สเปนกันค่ะ โดยที่จะมี จีน นุ่ม และพลู
นำทุกท่านเปิดบันทึกการเดินทางตลอดระยะเวลา 8
เดือนในฐานะนักเรียนแลกเปลี่ยนในประเทศนั้น ๆ ของพวกเขา
โดยที่เที่ยวบินนี้เป็นเที่ยวบินปลอดความน่าเบื่อ
ถ้าทุกท่านพร้อมแล้วคาดเข็มขัดกันให้แน่นแล้วเตรียมพร้อมรับความตื่นเต้นและเรื่องราวความทรงจำสนุกสนานจากพวกเราได้เลยค่า
ฟิ้ว ~

<img src="assets/articles/Arts-Spanish_assets/media/image1.jpg" style="width:4.36975in;height:3.15618in" />

1\. เหตุผลที่ตัดสินใจเลือกไปแลกเปลี่ยนที่ประเทศนั้น ๆ ค่ะ

**จีน** : เราเลือกอาร์เจนตินา
เพราะส่วนตัวตอนนั้นด้วยความที่อยากเข้าสายศิลป์สเปนเลยลองหาประเทศที่ใช้ภาษาสเปนซึ่งมีให้เลือกเยอะมาก
ๆ
แล้วเราได้มีโอกาสคุยกับพี่คนนึงเขาแนะนำเรามาว่าให้เราลองเก็บประเทศอาร์เจนตินาไว้เป็นตัวเลือกในใจดู
เพราะวัฒนธรรมและอะไรหลาย ๆ อย่างของเขาต่างจากเรามาก ทำให้เรารู้สึกสนใจ
เราเลยลองรีเสิร์ชดูแล้วก็เห็นว่าเป็นประเทศที่น่าสนใจดีเลยตัดสินใจเลือกประเทศนี้

**นุ่ม** : เราเลือกไปประเทศสเปน เพราะว่าเราสนใจและอยากเรียนภาษาสเปน
และเราก็คิดว่ารากศัพท์ก็คงคล้ายกับภาษาอังกฤษ
เลยคิดว่าไม่น่าจะยากมากเท่าไหร่ (แต่ก็ยากอยู่)
และสเปนก็เป็นภาษาที่ใช้ในหลายประเทศด้วย
แถมในประเทศไทยภาษาสเปนก็ยังไม่แมสเท่าภาษาอื่น ๆ
ซึ่งอาจจะเป็นข้อดีในอนาคตได้ อีกอย่างเราชอบฟังตอนที่เขาพูด มันลื่นหู
มันฟังดูกรู้ว ๆ มีสำเนียงที่เซ็กซี่ ละก็น่าดึงดูดมาก ๆ
เราเลยอยากพูดเป็นบ้าง

**พลู** : เหตุผลที่เลือกไปบราซิล เพราะตอนนั้นอยากไปประเทศแถบลาตินอเมริกา
เพราะส่วนตัวอยากไปประเทศที่ไกลจากเรา เราอาจจะไม่ค่อยมีโอกาสได้ไปเท่าไร
และเห็นว่ามีประวัติศาสตร์กับวัฒนธรรมที่น่าสนใจ
ถึงแม้ตอนนั้นจะอยากเข้าศิลป์สเปน แต่ที่บราซิลเขาใช้ภาษาโปรตุเกสกันก็ตาม
แต่ก็คิดว่าภาษามันน่าจะคล้าย ๆ กัน

<img src="assets/articles/Arts-Spanish_assets/media/image5.jpg" style="width:4.75799in;height:3.4375in" />

2\. เล่าประสบการณ์คร่าว ๆ ให้ฟังหน่อยค่ะ

**จีน** : เมืองที่เราได้คือ Buenos Aires ซึ่งเป็นเมืองหลวงของอาร์เจนตินา
โฮสต์แรกเราอยู่กับเขาแค่สามเดือน เขาเป็นแค่ temporary family
คือเขาก็ไม่แย่นะ แต่เราไม่มีความสุขเลย มัมใจดีมาก ๆ ซิสพูดอังกฤษเก่งมาก
เราผิดเองที่พูดแต่อังกฤษใส่เขาจนสเปนเราไม่พัฒนาเลย แด๊ดเราเขาจะเคร่ง ๆ
หน่อย เขาพูดอังกฤษไม่ได้เลย
จะบอกเราให้พูดสเปนตลอดแต่เราไม่กล้าพูดเองแหละ
เราตั้งใจฟังเขาพูดสเปนกันตลอด เพราะเรายังฟังสำเนียงเขาไม่ค่อยออกช่วงแรก
แถมเขาพูดเร็วมาก เราก็กดดันตัวเองมากและแด๊ดก็กดดันเรามากเช่นกัน
จนมีช่วงนึงที่เราร้องไห้ทุกวันเลยเพราะว่าโมโหตัวเองที่ยังฟังเขาหรือพูดไม่ได้
แต่เราได้เจอเพื่อนของ contact person (คนที่ดูแลเรา)
แล้วเขาให้คำแนะนำเราดีมาก ๆ จนเราผ่านช่วงนั้นมาได้
โฮสต์บ้านที่สองเราอยู่กับเขาแค่เดือนเดียว
แค่รอทางโครงการหาโฮสต์ใหม่ที่จะอยู่ถาวรให้
ซึ่งบ้านสองนี่เรียกได้ว่าเปลี่ยนปีแลกเปลี่ยนเราให้มีแต่ความสุขเลยจริง ๆ
ทุกคนดีกับเรามากบวกกับที่เราเริ่มกล้าพูดกล้าถามภาษาสเปนเลยทำให้เข้ากันได้ดีมาก
แต่เราก็ต้องย้ายออกตอนได้โฮสต์บ้านที่สาม
โฮสต์บ้านที่สามของเราก็น่ารักมากเช่นกัน
เรามีความสุขมากเพราะเขาไม่กดดันเราเลย ส่วนเรื่องโรงเรียน
เราไม่ค่อยมีเพื่อนจากโรงเรียนแรกในตัวเมืองเลย เป็นโรงเรียนเอกชนเล็ก ๆ
เอง ทุกคนไม่กล้าคุยกับเราเพราะเราพูดสเปนไม่ค่อยได้ด้วย
เราเองก็พยายามเข้าหาชวนเขาคุยแต่เหมือนเขาไม่ค่อยอะไรกับเราเท่าไร
เราได้ไปโรงเรียนแรกแค่สองเดือนเองก็ปิดเทอมแล้ว เราก็ย้ายโฮสต์
ย้ายเมืองออกมาอยู่นอกบัวโนสไอเรสชื่อเมือง Moreno เลยได้ย้ายโรงเรียนด้วย
แต่ยังไม่ได้ไปโรงเรียนเลยสักวันเพราะ COVID-19 มาก่อน
แต่เราโชคดีที่มีเพื่อนแลกเปลี่ยนดีที่มาจากประเทศอื่นแล้วได้มาอยู่เมืองเดียวกัน
เรามี culture shock อยู่พักนึงช่วงแรก ๆ
เรื่องมื้ออาหารเพราะเขาดินเนอร์กันดึกมาก แบบสองสามทุ่มคือปกติ
แล้วก็การทักทายเอาแก้มชนกัน ที่สำคัญของหวานที่นั่นอร่อยมาก
คือสุดยอดที่สุดแล้ว

**นุ่ม** : เราไปอยู่เมืองเล็ก ๆ ทางตอนเหนือของแคว้นกาตาลุนย่า
ได้ไปอยู่ใน 3 เมือง แล้วเราก็เปลี่ยนโฮสต์ด้วย
โฮสต์แรกเป็นครอบครัวนักกีฬาสกี ทุกคนมีไลฟ์สไตล์ที่ใส่ใจสุขภาพมาก
และมีกฎในบ้านเยอะมาก โดยเฉพาะเรื่องโทรศัพท์ เราเลยต้องปรับตัวเยอะมาก
แถมต้องแชร์ห้องกับโฮสต์ซิส เรารู้สึกว่าบ้านนี้เป็นบ้านที่ old fashioned
และ conventional มาก ๆ เหมือนจะเป็นบ้านที่ดู perfect
แต่ไม่มีความสุขเลยสำหรับเด็กวัยรุ่นที่ต้องการอิสระอย่างเรา
ถึงแม้ว่าเขาจะพาเราได้ไปเรียนรู้การเล่นสกี การปีนเขา การเดินเขา
ซึ่งสำหรับเราเป็นอะไรที่ว้าวและอัศจรรย์มาก ๆ
แต่เราก็ไม่มีความสุขในการใช้ชีวิตประจำวันมากเท่าไหร่
ถึงแม้ว่าเขาคิดว่าเราไม่มีปัญหาอะไร เพราะเราทำตามกฎเขาทุกอย่าง
แต่เราฝืนทำตามกฎมากเกินไป เราเลยไม่ค่อยมีความสุขมากเท่าไหร่ หลัง ๆ
เราเลยมีปัญหากับโฮสต์ ก็เลยขอเปลี่ยนโฮสต์ไปอยู่อีกเมือง
ซึ่งก็คือไปอยู่กับเพื่อนเราที่โรงเรียนตั้ง 2 คนแหนะ เราดีใจมาก
ปัญหาที่เรามีลดน้อยลงกว่าตอนอยู่โฮสแรกมาก ๆ
แต่พอทุกอย่างลงตัวก็ต้องกลับบ้านเพราะสถานการณ์ COVID-19
มาต่อเรื่องเพื่อน เรื่องโรงเรียนดีกว่า เพื่อน ๆ ของเราดีมาก
ช่วยเราเรียนแล้วก็สอนภาษาด้วย พาไปนั่งด้วยตอนพัก
ช่วยเป็นที่ระบายแล้วก็ปรึกษาปัญหาต่าง ๆ
แต่บางคนคิดว่าเราเป็นคนที่อพยพมาอยู่เมืองนั้น
เพราะเมืองที่เราไปเรียนคนอพยพมาเยอะมาก ส่วนครูที่ปรึกษาเราน่ารักที่สุด
มี 2 คน ช่วยสอนภาษา ช่วยเราเรียน ใส่ใจเรามาก ๆ เราประทับใจครูและเพื่อน ๆ
ของเรามาก ๆ ส่วนโรงเรียนเราเป็นโรงเรียนเล็ก ๆ รู้จักกันเกือบทั้งโรงเรียน
มีคนที่หลากหลายมาก ๆ วิชาเลือกที่เราเลือกคือดนตรี
แต่ว่าได้เรียนการแสดงแทน ซึ่งก็เอ๊ะหน่อย ๆ แต่ก็สนุกดี
ส่วนในห้องเรียนปกติ นักเรียนแทบจะไม่คุยกัน มีนักเรียนมากสุด 25 คน
ครูดูแลได้ทั่วถึง รวม ๆ แล้วเรามีประสบการณที่ดีบ้างไม่ดีบ้าง
เราได้รู้วิธีการจัดการกับความรู้สึกตนเอง การปรับตัวให้เข้ากับสังคมใหม่
การให้เหตุผลในการตัดสินใจอะไรต่าง ๆ การวางแผน การเผื่อใจในเรื่องต่าง ๆ
การพูดในสิ่งที่จำเป็นต้องพูด การอยู่ร่วมกับผู้อื่น
และได้เรียนรู้ว่าอย่าคาดหวังมากเกินไป

**พลู** :
คิดว่าสิ่งที่เด็กแลกเปลี่ยนที่ไปประเทศที่ตัวเองไม่รู้ภาษาเลยก็น่าจะเจอเหมือน
ๆ กันแน่นอนนั่นก็คือพูดไม่เป็น พูดกับใครก็ไม่รู้เรื่อง
แต่ว่าเราโชคดีเพราะมี Luigi (ลุยจิ)
นักเรียนแลกเปลี่ยนจากอิตาลีที่มาอยู่บ้านเดียวกับเรา เป็น double
placement คือการที่โฮสต์หนึ่งครอบครัวรับเด็กแลกเปลี่ยนสองคน
ภาษาอิตาลีคล้ายกันกับภาษาโปรตุเกสมาก
ลุยจิเลยสื่อสารได้เร็วมากในขณะที่เราใช้เวลาประมาณ 3
อาทิตย์ถึงจะเริ่มสื่อสารได้
ลุยจิเลยช่วยเราไว้เยอะมากไม่ว่าจะเรื่องการสื่อสารหรือช่วยสอนภาษาเรา
พูดถึงครอบครัวเรา
เขาใจดีมากถึงแม้เราจะไม่ค่อยได้เจอโฮสต์แด๊ดบ่อยมากแต่เขาก็ใจดีกับเรามาก
ส่วนเราเจอโฮสมัมทุกวันเขาก็ใจดีกับเรามาเช่นกัน ทุกคนในบ้านก็จะมีหน้าที่
routine ของตัวเองเช่นวันนี้เราล้างสระว่ายน้ำนะ พี่ชายเราตากผ้านะ
น้องชายล้างจานนะ แบ่ง ๆ กันทำไป เรื่องอาหารที่บราซิล
มื้อกลางวันจะมีเหมือนกันทุกวันเลยคือข้าว ถั่ว และเนื้อ
โดยถ้าจะใส่เพิ่มไปก็จะเป็นเรื่องของเรา อาหารที่เราชอบที่สุดคือ Coxinha
มันจะเป็นไก่ห่อด้วยมันบดแล้วเอาไปทอด
ซึ่งจะเป็นของว่างที่เป็นของคาวโดยจะเรียกรวม ๆ ว่า Salgados
ประสบการณ์ที่คิดว่าดีที่สุดในบราซิลคงเป็นเรื่องทะเลเพราะได้อยู่เมืองติดทะเล
ฉะนั้นเวลาทำกิจกรรมต่าง ๆ กับเพื่อนหรือครอบครัวก็จะไปทะเลกัน
เรื่องโรงเรียนที่บราซิลมีสองแบบคือโรงเรียนรัฐบาลกับโรงเรียนเอกชน
เราได้เรียนโรงเรียนเอกชน ประสบการณ์ที่ประทับใจคือเรื่องเพื่อน, ปาร์ตี้,
ความเฮฮาของคนบราซิล คนที่นั่นเฟรนลี่มาก ชิว ๆ สนุก ๆ เอเนอร์จี้เยอะ
แล้วก็ที่บราซิลจะมี carnival ซึ่งที่เมืองเราจะจัด 5 วันแต่เราไปมา 2
วันเพราะเหนื่อยมากแต่โฮสต์มัมกับพี่ชายเราไปทุกวันเลย
ซึ่งงานมันจะเริ่มประมาณบ่ายสองจบตีห้าทั้ง 5 วัน คนบราซิลชอบปาร์ตี้มาก
สุขสันต์ เฮฮา
การทักทายในบราซิลมักจะทักทายด้วยการกอดหรือการเอาแก้มมาชนกันเหมือนหลาย ๆ
ประเทศในแถบนั้น

<img src="assets/articles/Arts-Spanish_assets/media/image3.jpg" style="width:4.87361in;height:3.52622in" />

3\. ได้เรียนภาษาก่อนไปไหมคะ

**จีน** : เราได้เรียนพื้นฐานไปนิดหน่อยค่ะ ทั้งเรียนในเตรียมอุดมฯ
เรื่องแกรมม่า การผันศัพท์เบื้องต้น แล้วก็ไปเรียนที่เป็นคอร์สสเปน 1
ของจุฬาฯ ด้วยกับนุ่ม ซึ่งสำหรับเรามันช่วยเรามาก ๆ
เลยเพราะว่าพอเรามีคลังศัพท์นิดนึงในหัวแล้วเลยพอเข้าใจว่าเค้าสื่อสารอะไรกันแต่ก็กินเวลาไปมากโขอยู่จนทำให้เราเองก็พลาดอะไรไปหลายอย่างเลย

**นุ่ม** : เราได้เรียนภาษาสเปนไปค่ะ ก็เรียนประมาณ 3 เดือนในโรงเรียน
เรียนในเว็บที่ทางประเทศแลกเปลี่ยนเราจัดมาให้ แล้วก็เรียนของจุฬาด้วย
เรียนพื้นฐานไปไม่มาก แต่ก็พอแนะนำตัวได้ ผัน verb present ได้ แต่ก่อนบิน
1 เดือน เราได้รับจดหมายมาว่าโฮสต์เราอยู่ในแคว้นกาตาลุนย่า
ซึ่งเขาอนุรักษ์การพูดภาษาของเขา ซึ่งก็คือ ภาษากาตาลัน เป็น dialect
ของภาษาสเปน พูดในแคว้นกาตาลุนย่า และแคว้นบาเลนเซีย ประเทศอันดอร่า
และเกาะมายอร์กา มีความคล้ายภาษาฝรั่งเศสหน่อย ๆ เราได้เรียนนิดเดียวใน
Duolingo ก็พอรู้นิดหน่อย แต่ไม่ถึงกับที่รู้สเปน พอไปถึงสเปนแล้ว
เราก็ควรจะพูดภาษาสเปนเนี่ยแหละค่ะ
แต่ด้วยความที่เราไปในเมืองที่ไกลจากบาร์เซโลนามากที่สุดในเด็กแลกเปลี่ยน
ซึ่งอยู่ติดภูเขาพีเรนีส
(ต้องบอกก่อนว่าในบาร์เซโลนาเป็นเมืองหลวงที่มีคนอพยพจากต่างประเทศมาเยอะมาก
จึงมีการใช้ภาษาสเปนมากกว่าภาษากาตาลัน) ที่อนุรักษ์ภาษากาตาลันมาก ๆ
และทุกคนบนท้องถนนพูดภาษานี้ โฮสต์แรกเราเลยให้โฟกัสกับการเรียนกาตาลันก่อน
(ซึ่งจริง ๆ แล้วผิดวัตถุประสงค์ที่เราเคยกรอกไว้)
พอเราพูดกาตาลันได้คล่องพอแล้ว เราจึงเริ่มเรียนภาษาสเปนแบบจัดหนัก
ก่อนที่จะกลับมาไทยเพราะโควิดค่า

<img src="assets/articles/Arts-Spanish_assets/media/image12.jpg" style="width:4.90756in;height:3.54497in" />

**พลู** : เรียนพื้นฐานสเปนจากโรงเรียนเตรียมเป็นเวลา 3 เดือน
เรียนผ่านเว็บไซต์ที่ทางโครงการจัดหาให้ และ ศึกษาด้วยตัวเองอีกเล็กน้อย
เเต่เมื่อไปถึงที่นั่นจริง ๆ เเล้วสื่อสารได้แค่ Olá หรือ obrigado
ที่เเปลว่าสวัสดี และขอบคุณนั่นเอง 555
เพราะด้วยความที่คนลาตินพูดค่อนข้างเร็ว เเต่ก็เริ่มชินในเวลาไม่ช้า
ภาษาสเปนที่มีเป็นพื้นฐานก็เป็นส่วนช่วยในการสื่อสาร
เเม้เริ่มต้นอาจมีปัญหา
เเต่พอเริ่มสื่อสารได้จะพูดได้ในไม่ช้าเลยทีเดียวล่ะ
เพราะจะได้ฝึกพูดตลอดเวลาเลย

4\. ไปตอนม.4 หลังมิดเทอมแสดงว่าได้เรียนสเปนไปนิดหน่อยแล้ว
ได้นำไปต่อยอดกับภาษาที่ใช้กับปีแลกเปลี่ยนอย่างไรบ้าง

**จีน** : พื้นฐานที่เราเรียนไปถือว่าช่วยไว้เยอะมากแบบเอาตัวรอดได้อยู่
แต่ตอนแรกเราติดพูดแต่อังกฤษ ซึ่งเอาจริง ๆ เป็นอะไรผิดมาก ๆ
เราควรกล้าใช้จะใช้ถูกใช้ผิดก็ไม่ควรไปกลัว
ซิสบ้านแรกเคยเอาหนังสือเด็กมาให้อ่านด้วย
แต่เราไม่มีความอดทนในการอ่านหนังสือเลยไม่ได้อ่านต่อ
แล้วกว่าเราจะฟังออกพูดได้ก็ประมาณเดือนที่ 4 ได้ ช่วงแรก ๆ
พอเราเริ่มกล้าพูดทุกอย่างมันก็ flow มาก
ถ้าเราใช้คำผิดหรือแกรมม่าผิดหรือสงสัยอะไรเขาก็จะช่วยเราตลอด เอาจริง ๆ
เราเพิ่งจะเริ่มมาจับศัพท์ใหม่หรือ tense ใหม่ได้ก็ช่วงเดือน 5 หรือ 6
นี่เอง ช่วงเริ่มกักตัวสองเดือนหลังเราเข้าครัวบ่อยมากทำให้ได้ศัพท์ต่าง ๆ
ในการทำอาหารพวกนี้เพิ่มเยอะขึ้นด้วย การได้ทำกิจกรรมต่าง ๆ
และคลุกคลีอยู่กับภาษาช่วยเรื่องเรียนรู้ได้มากจริง ๆ

<img src="assets/articles/Arts-Spanish_assets/media/image2.jpg" style="width:3.62593in;height:3.73109in" />

**นุ่ม** : เราได้เรียนคำศัพท์ง่าย ๆ การแนะนำตัว การผัน verb ปัจจุบัน
ซึ่งเราก็พยายามนำมารวมกับการใช้ในชีวิตประจำวันของเราที่นู่นให้มากที่สุด
เราได้เริ่มต้นใหม่หมดเลยตอนเรียนทั้งสองภาษา เราทบทวนภาษาเกือบทุกวัน
จดศัพท์ แต่เราไม่ท่องศัพท์นะ พยายามเข้าหาเพื่อน และหาเรื่องทำกิจกรรม
ให้เพื่อนสอน และบอกเพื่อนว่าอย่าพูดภาษาอังกฤษกับเรานะ
ให้พูดสเปนกับเราเลย ฝึกอ่านหนังสือเด็ก และก็อ่านแบบออกเสียงด้วยนะ
ฝึกแต่งประโยคง่าย ๆ เราชอบฟังเพลงสเปนและกาตาลันมาก ๆ แล้วก็แปลด้วย
เลยได้รู้ศัพท์เพิ่มจากเพลงอีก เราก็สนุกไปกับมัน
แต่ก็มีตอนที่เราเครียดมาก ๆ เพราะโฮสซิสมาอบรมว่าเธอต้องพยายามมากกว่านี้
ด้วยความที่เรา struggle แล้ว เลยท้อมากไปอีก เหมือนไม่มีกำลังใจ
แต่เราก็คุยกับครูที่ปรึกษาแล้วก็ดีขึ้น และเพื่อน ๆ ก็คอยให้กำลังใจเรา

**พลู** : เพราะเราได้เรียนพื้นฐานของแกรมม่าและการอ่านคำไป
ภาษาสเปนนั้นถ้าให้พูดกันเรียกได้ว่ามีความเหมือนกับโปรตุเกสจนเเทบจะเป็นภาษาเดียวกัน
หลายคนที่พูดภาษาโปรตุเกสจะสามารถฟังภาษาสเปนออก
พื้นฐานด้านการอ่านออกเสียงเเละผัน verb ภาษาสเปน
เป็นพื้นฐานในการเริ่มเรียนรู้เเละเข้าใจภาษาโปรตุเกส
ไม่เพียงเเต่ภาษาโปรตุเกสเท่านั้น
เเต่ยังรวมถึงภาษาอื่นที่มีรากศัพท์มาจากลาตินอเมริกันอีกด้วย

5\. จะนำความรู้ที่ต่อยอดแล้วมาทำอะไรได้บ้างคะ

**จีน** : เราได้หลัก ๆ เลยคือเราได้ภาษาแน่นอน
ได้ศัพท์หรือสำเนียงสเปนที่คนอาร์เจนตินาใช้กัน
ซึ่งเราก็นำตรงนี้และวัฒนธรรมที่เราเรียนรู้มาแชร์ให้เพื่อน ๆ ฟังตลอด
แล้วเราเองก็ได้ข้อคิดอะไรกลับมาเยอะมาก ได้เปิดโลกเลยแหละ
ได้ก้าวออกจากคอมฟอร์ทโซนของตัวเอง ได้ลองทำอะไรใหม่ ๆ
ได้ทั้งประสบการณ์ที่ดีและไม่ดีปะปนกันไป ได้เจอผู้คนมากมายหลายแบบ
และถึงแม้อะไรหลาย ๆ
อย่างจะไม่ได้เป็นแบบที่เราคาดหวังให้มันเป็นแต่เราก็ไม่ผิดหวังกับปีแลกเปลี่ยนของเราเลย
เป็นประสบการณ์ครั้งหนึ่งในชีวิตที่ดีมาก

**นุ่ม** : พอเรารู้ภาษากาตาลันซึ่งยากกว่าสเปน สเปนม.4
เลยชิวไปเลยสำหรับเรา เลยไม่ต้องทบทวนมาก และเราก็พร้อม
และสนใจที่จะต่อยอดภาษาสเปนและกาตาลันตอนเรียนมหาลัย
ซึ่งก็คือเรียนต่อมหาวิทยาลัยคณะอักษรศาสตร์ จุฬาฯ หรือ ศิลปศาสตร์ มธ.
เรามีความคิดที่จะลองไปเป็นไกด์ท่องเที่ยว
และโฮสต์ทั้งสองบ้านได้ทาบทามเรามา เนื่องจากเรารู้ภาษาสเปนและกาตาลัน
และสามารถพูดได้

**พลู** : ด้านประสบการณ์ถือว่าได้เปิดรับวัฒนธรรมและสังคมมากขึ้น
เพราะก่อนไปเป็นคนที่ไม่ค่อยชอบทำอะไรใหม่ ๆ
แต่พอไปที่นู่นสถานการณ์มันบีบบังคับให้เราได้ทำอะไรใหม่ ๆ ตลอดเวลา
ถือว่าไปเรียนรู้ในการเข้าสังคมด้วย
และการเข้าใจคนอื่นโดยเฉพาะกับคนที่มาจากวัฒนธรรมที่ต่างจากเรา
มีแบคกราวด์ต่างกันก็เป็นเรื่องที่ยากพอสมควร
แต่เราก็ได้เรียนรู้ในการปรับตัว
และนอกจากนี้ก็มีเรื่องความรับผิดชอบและได้รู้จักตัวเองขึ้นด้วย
ที่สำคัญคือเรื่องภาษาที่เราได้มา

<img src="assets/articles/Arts-Spanish_assets/media/image4.jpg" style="width:4.8436in;height:3.08615in" />

ทุกท่านคะ
ขณะนี้เราได้นำท่านมาสู่ท่าอากาศยานสุวรรณภูมิ​เป็นที่เรียบร้อยแล้ว
กรุณานั่งรัดเข็มขัดอยู่กับที่ ปรับพนักเก้าอี้ให้อยู่ในระดับตรง
ปิดโทรศัพท์มือถือและอุปกรณ์อิเล็กทรอนิกส์ไว้จนกว่าสัญญาณรัดเข็มขัดจะดับ
ขอขอบคุณทุกท่านที่เข้ามาเพลิดเพลินกับการผจญภัยของจีน นุ่ม พลู
และเราหวังเป็นอย่างยิ่งว่าท่านจะไม่ลืมนำความสุข
และความทรงจำครั้งนี้กลับไปด้วย ขอบคุณค่ะ

Have a nice day &lt;3
