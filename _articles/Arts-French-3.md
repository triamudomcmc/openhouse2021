---
title: It’s Okay ti Not Be Okay
author: มุก (IG: xxmook), กวางตุ้ง (IG: salislnkt) และ เจตน์ (IG: _jae.dn)
thumbnail: /assets/articles/_thumbnails/thumb_6.jpg
---

_“เรื่องที่แย่ที่สุดคงจะเป็นการที่เราโกหกว่า_

_เราชอบอยู่คนเดียว ทั้ง ๆ ที่เราเหงามาก ๆ ”_

_นิรนาม_

สาเหตุของความเครียดในวัยรุ่นมีได้หลายรูปแบบ
แต่ส่วนมากแล้วคงจะหนีไม่พ้นเรื่องการเรียน ครอบครัว และความรัก
ในสังคมไทยเรานี้ การเรียนเป็นเหมือนตัววัดคุณค่าชีวิตของเด็กวัยรุ่น
ส่วนครอบครัวเป็นสถาบันแรกที่ต้องพบเจอตั้งแต่ออกมาจากท้องแม่
และความรักกับวัยรุ่นเป็นของคู่กัน puppy love
ที่ทำให้ชีวิตของใครบางคนสดใสขึ้นมาในทุกเช้าที่ลืมตาตื่น
หรือไม่ก็เป็นสาเหตุของรอยน้ำตาและตาบวม ๆ ในยามค่ำคืน

แน่นอนว่านี่ไม่ใช่ทั้งหมดของปัญหา เพราะทุก ๆ คนล้วนแตกต่างกัน
มีปัญหาและเติบโตมาในสังคมที่ไม่เหมือนกัน
สิ่งเดียวที่เราทุกคนสามารถเข้าใจกันได้ดี คือความเจ็บปวดจากการเรียนรู้
เหมือนคำที่คนเคยบอกไว้ว่า ‘เพราะเป็นวัยรุ่นจึงเจ็บปวด’
ประสบการณ์ทำให้เราได้เรียนรู้ แต่จะต้องร้องไห้
และมีบาดแผลอีกสักเท่าไรกัน กว่าจะเติบโตเป็นผู้ใหญ่

บทความนี้จะมาพูดถึงสุขภาพจิตและการขอความช่วยเหลือ
เพราะเราอยากบอกกับทุกคนว่า ถึงจะแตกสลายก็ไม่เห็นเป็นไรเลย
พวกแกไม่จำเป็นต้องแบกมันไว้คนเดียวหรอกนะ

เมื่ออยู่ใจกลางปัญหา เราไม่รู้หรอกว่าเกิดอะไรขึ้นบ้าง 
บางทีไม่รู้ด้วยซ้ำว่าปัญหาเกิดขึ้นได้ยังไง
มีคนบอกว่าเวลาจะเยียวยาทุกอย่าง แต่ตอนที่ปัญหารุมเร้าเข้ามา
บาดแผลของเรายังสดใหม่ คำถามคือ
เราจะทนจนถึงตอนที่เวลาเยียวยาเราได้ยังไงก่อน แค่อยู่ตรงนี้ ณ ปัจจุบันนี้
มันยังยากเลย

ถึงทุกคนที่อยู่ท่ามกลางปัญหา ฉันสัญญา ไม่ว่ามันจะยากขนาดไหน
เดี๋ยวมันก็ผ่านไป

พูดง่ายกว่าทำใช่มะ ?

เออ ใช่

การดำเนินชีวิตอยู่ท่ามกลางปัญหานี่แหละ คือสิ่งที่ยากที่สุด
เราไม่รู้ด้วยซ้ำว่าข้างหน้าจะเป็นยังไงต่อ เราก็แค่อดทน ทน ทน ทน
และทนต่อไป แล้วถามตัวเองว่า นี่เราอดทนมากพอหรือยังนะ ถ้าคำตอบคือไม่
เราก็ถูกบีบคั้นด้วยคำว่าอดทน ทนต่อไปซ้ำแล้วซ้ำเล่าทั้ง ๆ
ที่เราไม่ไหวมานานแล้ว เราพังทลายมานานแล้ว

แต่นั่นแหละ บางคนรอให้ปัญหาผ่านไป บางคนเดินหน้าพุ่งชนปัญหา
บางคนพาตัวเองออกมาจากปัญหา วิธีก้าวข้ามปัญหาของแต่ละคนไม่เหมือนกัน
ไม่มีวิธีของใครดีกว่าใคร เราห้ามคำตัดสินของคนอื่นไม่ได้
แต่เราเลือกที่จะไม่ตัดสินตัวเองได้ เราอยากให้ทุกคนเชื่อมั่น
และเคารพในทางเลือกของตัวเอง

แม้ว่าบางทีที่เราต้องการความช่วยเหลือ เมื่อรู้สึกดิ่งจนทนไม่ไหว 
เมื่อรู้สึกแย่ เราถามตัวเองว่านี่ถึงจุดที่เราตกต่ำที่สุดหรือยัง
เราสมควรขอความช่วยเหลือไหม  เราไม่จำเป็นต้องรู้สึกแย่หรือดิ่งสุด ๆ
จึงจะขอความช่วยเหลือได้ เพราะปัญหาของเราไม่ได้ด้อยไปกว่าใคร
เราสามารถขอความช่วยเหลือได้ทุกเมื่อที่เราต้องการ
เพราะเราไม่จำเป็นต้องทนกับอะไรแย่ ๆ ในชีวิตหรอก

หลังจากรู้สึกตัวว่ามีอะไรบางอย่างผิดปรกติ
สิ่งแรกที่ควรทำคือการยอมรับว่าเรามีปัญหาและต้องการความช่วยเหลือ
พยายามระบุให้ได้ว่าสิ่งที่กำลังเกิดขึ้นกับเรามีสาเหตุมาจากอะไร
มีอะไรที่เราแก้ไขได้บ้าง และมีส่วนใดบ้างที่เราสามารถควบคุม
ลองหากิจกรรมที่ทำให้เรากลับมามีความสุขอีกครั้ง
อาจเป็นกิจกรรมที่เคยชอบทำตอนเด็ก ๆ หรือกิจกรรมใหม่ที่ไม่เคยทำมาก่อน
ถ้าความทุกข์นั้นมันแย่มากเกินกว่าจะนำความสุขมาถม
ลองหาเวลาสักพักให้กับตัวเองเพื่อระบายความทุกข์นั้นออกมา
ใช้เวลาเหล่านั้นไปกับการร้องไห้ให้กับความเลวร้ายของชีวิต
จากนั้นจึงค่อยกลับไปใช้ชีวิตต่อ

แต่เราก็ไม่จำเป็นต้องพยายามแก้ไขมันเพียงคนเดียวหรอกนะ หลาย ๆ ครั้ง
ปัญหาของเรามันหนักเกินกว่าจะแบกรับคนเดียวไหว
การระบายหรือขอความช่วยเหลือจากคนอื่นนั้นไม่ใช่เรื่องผิดเลย
ลองเล่าให้คนรอบข้างที่เรารู้สึกสบายใจฟัง ไม่ว่าจะเป็นครอบครัว เพื่อน
หรือครูอาจารย์ที่ไว้ใจ เราอาจจะได้เห็นภาพที่กว้างและชัดเจนขึ้น
ได้คำแนะนำมาลองพิจารณาดู หรืออย่างน้อยก็ได้คำปลอบประโลมและให้กำลังใจ
การเริ่มพูดมันยาก กว่าจะเอื้อนเอ่ยออกมาได้แต่ละคำ
ไม่รู้ว่าเมื่อพูดออกไปผลลัพธ์ที่ได้จะเป็นอย่างไร
แต่เราบอกเลยว่ามันรู้สึกดีจริง ๆ

สำหรับนักเรียน อีกหนึ่งบริการของห้องแนะแนว นอกจากด้านการศึกษาต่อแล้ว
คือการให้คำปรึกษาในด้านสุขภาพจิต ครูแนะแนวจะต้องจบมาเฉพาะทาง ฉะนั้นแล้ว
มั่นใจได้เลยว่าครูแนะแนวมีความรู้ในด้านนี้แน่นอน ถ้าไม่สนิทสนมกับครู
อาจลองถามครูในคาบวิชาแนะแนวดูว่ามีช่วงเวลาไหนสะดวกบ้าง ในบางกรณี
ครูแนะแนวอาจเห็นว่าควรส่งต่อให้ผู้เชี่ยวชาญทางจิตวิทยา
อาจจะฟังดูน่ากลัวและซับซ้อน
แต่การหาจิตแพทย์และนักจิตวิทยาเป็นเรื่องปรกติ
พวกเขาทุกคนพร้อมจะให้คำแนะนำ และที่สำคัญ ทุกคนดีใจมาก ๆ
เลยเวลามีคนกล้าที่จะพูดมันออกมา

และสำหรับใครที่เห็นคนที่เรารักกำลังประสบปัญหา
อย่ารีรอจะเข้าไปถามไถ่พวกเขานะ อย่าเพิ่งรีบตัดสินเขา
คนเราแต่ละคนมีประสบการณ์ที่แตกต่างกัน รอยแผลถลอกเล็ก ๆ
สำหรับเราอาจเป็นบาดแผลเหวอะสำหรับเขาก็ได้

เราทุกคนมีเศษเสี้ยวของความอ่อนแอข้างในตัวเราอยู่แล้ว เพราะเราเป็นมนุษย์
เป็นสิ่งมีชีวิตที่มีอารมณ์ความรู้สึก
และเป็นสัตว์สังคมที่ช่วยเหลือเกื้อกูลซึ่งกันและกัน ดังนั้นแล้ว
การขอความช่วยเหลือไม่ได้แปลว่าอ่อนแอหรอกนะ
การขอความช่วยเหลือคือการยอมรับในธรรมชาติของมนุษย์ต่างหาก
โลกใบนี้มันโหดร้าย มีเรื่องราวเลวร้ายเต็มไปหมด
แต่ก็ยังโชคดีที่มีผู้คนอีกมากมายที่พร้อมจะรับฟังเราอย่างตั้งใจ
โอบกอดเราอย่างอบอุ่น และกระซิบบอกเราอย่างนุ่มนวลว่า “ไม่เป็นไรนะ”

เขียนและเรียบเรียง

\- มุก (IG: xxmook)

\- กวางตุ้ง (IG: salislnkt)

\- เจตน์ (IG: \_jae.dn)

ในนามแผนการเรียนภาษา-ภาษาฝรั่งเศส รุ่น 84 โรงเรียนเตรียมอุดมศึกษา
