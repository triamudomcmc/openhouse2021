---
title: ก้าวข้ามcomfort zoneสู่เตรียมอุดม
author: นางสาวนารา เวชยันต์วิวัฒน์
thumbnail: /assets/articles/_thumbnails/thumb_22.jpg
---

**ผู้เขียน** นางสาวนารา เวชยันต์วิวัฒน์ ม.4

\*\*          \*\*พี่เชื่อว่าน้องหลาย ๆ คนก็มีความฝัน  การทำให้พ่อแม่ภูมิใจ
การสร้างอนาคตที่ดีให้กับตัวเอง พี่ก็เป็นคนหนึ่งที่มีความฝันเหล่านั้น 
พี่พยายามตั้งใจเรียนในห้องเพื่อให้เกรดดี  ทั้งที่จริง ๆ
แล้วพี่ก็เป็นเด็กธรรมดาคนหนึ่งที่ไม่ได้เก่งหรือมีความสามารถพิเศษมากกว่าคนอื่น
ๆ  และที่สำคัญพี่เป็นคนที่รักความสบายสุด ๆ  พี่ติดไอจีและซีรีส์  มาก
การสอบเข้าเตรียมฯ ไม่เคยอยู่ในหัวพี่เลย 
พี่ไม่เคยคิดอยากไปเรียนพิเศษที่สยาม 
รู้จักเเค่เพื่อนผู้หญิงในโรงเรียนหญิงล้วน 
ทำให้รู้สึกว่าการไปเรียนโรงเรียนสหศึกษาที่มีแต่เด็กเก่งเป็นเรื่องที่ไกลตัวมาก
เเต่แล้วตอนม.3 ทุกคนที่พี่รู้จักก็เริ่มมีความตั้งใจ
พี่เริ่มเห็นความตั้งใจของเพื่อน ๆ แล้วก็เริ่มมีแรงฮึดขึ้นมาว่า
“ฉันอยากมีอนาคตที่ดี ฉันอยากจะเปลี่ยนแปลงตัวเอง” พี่คิดว่าเตรียมอุดมฯ
คือก้าวแรกสู่ความสำเร็จของเรา ถึงตรงนี้น้อง ๆ หลายคนคงเป็นแบบพี่คือ
มีความตั้งใจ มีเป้าหมาย แต่ปัญหาคือไม่สามารถลงมือทำได้  ตอนนั้นมันยากมาก
ๆ สำหรับพี่  หนทางดูยาวไกลและไม่รู้จะเริ่มจากตรงไหนด้วยซ้ำ 
แต่หากเราไม่ทำอะไรเลย  โอกาสจะเท่ากับศูนย์ 
ถ้าเราพยายามเต็มที่แล้วแต่สอบไม่ติด  อย่างน้อยก็ได้ความรู้ ได้ประสบการณ์
ได้พิสูจน์ตัวเอง  ตรงนี้ก็ต้องยอมรับเลยว่าเหนื่อยมาก ๆ 
เราค่อนข้างคาดหวังกับตัวเอง  ทั้งการอ่านหนังสือสอบเข้าเตรียมฯ
และการทำเกรดที่โรงเรียนด้วย 
ซึ่งสุดท้ายเราก็ได้พิสูจน์ตัวเองและสอบติดมาเป็นนักเรียนเตรียมอุดมรุ่นที่
83

พอสอบติดแล้วก็ดีใจมาก ๆ แต่ความสุขนั้นไม่ยั่งยืนเสมอไป 
พอเข้ามาเรียนพี่ก็ได้รู้ว่าการเรียนนั้นยากสมคำล่ำลือจริง ๆ 
ตอนแรกรู้สึกเหนื่อยมาก ๆ  แต่เราจะมายอมแพ้ไม่ได้  เราสู้มาแล้ว 
เราก็ต้องไปต่อให้ถึงที่สุด  จากคนที่ติดซีรีส์มาก ๆ
เดี๋ยวนี้แทบไม่ได้ดูเลย  ต้องหักห้ามใจตัวเอง รู้จักจัดสรรเวลา
จัดอันดับความสำคัญของสิ่งต่าง ๆ  ให้ได้ ซึ่งนอกจากจะออกจาก comfort zone
ในด้านการเรียนแล้ว  ทางด้านกิจกรรมและสังคมก็เป็นเรื่องที่สำคัญเช่นกัน 
ที่นี่ค่อนข้างเปิดโลกให้พี่เลย 
ข้อแรกคือมีผู้ชายในโรงเรียนก็เลยรู้สึกแปลก ๆ หน่อย
และข้อสองคือคนเยอะมาก  ไปที่ไหนก็เจอผู้คนเต็มไปหมด 
เราต้องรู้จักการเลือกคบคน รู้จักที่จะปฏิเสธคนอื่น 
ซึ่งมันเป็นสิ่งที่เมื่อก่อนพี่ทำไม่ได้เลย 
ส่วนด้านการทำกิจกรรมบอกได้เลยว่า audition ยากมาก 
การแข่งขันสูง เราต้องมีความมั่นใจและแสดงศักยภาพของเราออกมาให้เต็มที่ 
พอได้ลองทำอะไรหลาย ๆ อย่างก็รู้สึกว่าตัวเองได้เติบโตไปอีกขั้นหนึ่ง

รู้สึกขอบคุณเตรียมอุดมฯ ในหลาย ๆ เรื่อง 
ถึงแม้ว่าห้องเรียนจะไม่ได้ใหม่ สะอาด ถึงการบ้านจะเยอะและข้อสอบจะยาก
แต่ทุกอย่างก็เพื่อตัวเราที่จะได้เติบโตขึ้น มีประสบการณ์มากขึ้น
เรียนรู้ที่จะอยู่กับความจริง และยอมรับมัน  ลองก้าวข้ามความกลัวของตัวเอง
แล้วมาเรียนรู้สิ่งใหม่ ๆ ด้วยกัน ในรั้ว ‘เตรียมอุดมฯ’ นะคะ
