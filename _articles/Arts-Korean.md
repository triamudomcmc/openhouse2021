---
title: โทปิคศึกษา101
author: จัสมิน, เบ็กก้า, ษา kr04
thumbnail: /assets/articles/_thumbnails/thumb_25.jpg
---

สวัสดีค่ะทุกคน เราชื่อจัสมิน อยู่สายศิลป์-เกาหลี รุ่นที่ 4
มารับหน้าที่เป็นคนสัมภาษณ์ของวันนี้เองคับ !
วันนี้เราจะมาพาทุกคนไปฟังสัมภาษณ์สุดพิเศษจากพี่ ๆ สายการเรียนศิลป์เกาหลี
ที่สอบ TOPIK ได้กึบ2 ภายในครั้งเดียว !!! แต่เอ๊ะ
บางคนอาจจะเริ่มงงใช่มั้ยคะ ว่ากึบ 2 คืออะไร
งั้นก่อนที่เราจะไปสัมภาษณ์พี่ ๆ เรามาลองรู้จักกับ TOPIK กันดีกว่าค่ะ !

**TOPIK คืออะไร ?**

TOPIK ย่อมาจาก Test of Proficiency in Korean
เป็นการสอบวัดความรู้ทางภาษาเกาหลีของชาวต่างชาติหรือคนที่ไม่ใช้ภาษาเกาหลีเป็นภาษาพื้นฐาน
เช่น ชาวเกาหลีที่อยู่ต่างแดน ชาวต่างชาติที่อาศัยอยู่ในประเทศเกาหลี
นักเรียนต่างชาติที่สนใจมาเรียนที่ประเทศเกาหลี
หรือคนที่สนใจทำงานในประเทศเกาหลี

**ทำไมต้องสอบ TOPIK ?**

เพื่อที่เราจะได้ทดสอบทักษะภาษาเกาหลีของเราว่าอยู่ในระดับไหนและสามารถนำคะแนนสอบวัดระดับนี้ไปใช้ในการยื่นเข้ามหาวิทยาลัยในเกาหลี
หรือสมัครงานในบริษัทสัญชาติเกาหลีได้อีกด้วย ถ้าเรามีคะแนน TOPIK
ไปยื่นก็อาจจะทำให้มีโอกาสมากขึ้นไปอีกค่ะ

**ระดับการสอบ**

ข้อสอบ TOPIK จะแบ่งออกเป็น 2 ระดับค่ะ ก็คือ TOPIK I และ TOPIK II
ระดับคะแนนก็จะต่างกันไปแบบนี้ค่ะ

1\. TOPIK I คะแนนเต็ม 200 คะแนน

• คะแนน 0 - 79 = ไม่ผ่าน

• คะแนน 80 - 139 = ระดับ 1

• คะแนน 140 - 200 = ระดับ 2

2\. TOPIK II คะแนนเต็ม 300 คะแนน

• คะแนน 0 - 119 = ไม่ผ่าน

• คะแนน 120 - 149 = ระดับ 3

• คะแนน 150 - 189 = ระดับ 4

• คะแนน 190 - 229 = ระดับ 5

• คะแนน 230 - 300 = ระดับ 6

**ระดับความรู้\***

TOPIK I และ TOPIK II ก็จะมีความยากที่ต่างกันไปค่ะ TOPIK I
ก็จะค่อนข้างพื้นฐาน
เรียนมาสักสามถึงสี่เดือนอ่านเพิ่มอีกสักนิดหน่อยเตรียมตัวให้ดีก็ไปลองสอบได้แล้วค่ะ
ลองสอบวัดระดับดูว่าเราอยู่ในระดับไหนแล้ว ส่วน TOPIK II
ถ้าจะสอบให้ได้ระดับสูงหน่อยต้องมีความรู้ความเข้าใจในภาษาเกาหลีพอสมควรเลยค่ะ

1\. TOPIK I กึบ 1 จะอยู่ในระดับที่สามารถสนทนาแบบพื้นฐานแบบแนะนำตัวเอง
หรือสร้างประโยคแบบง่ายที่ประกอบด้วยศัพท์ขั้นพื้นฐานอะไรพวกนี้ได้แล้วค่ะ

2\. TOPIK I กึบ 2 ก็จะคล้าย ๆ กันกับกึบ 1
เพียงแค่อาจจะมีความรู้เรื่องศัพท์ขึ้นเยอะกว่าเดิม
สามารถวิเคราะห์ประโยคได้แม่นกว่าเดิม
สามารถสร้างประโยคด้วยไวยากรณ์หรือศัพท์ที่ยากขึ้นกว่าเดิมได้บ้างค่ะ

3\. TOPIK II กึบ 3 ก็จะ advance ขึ้นกว่า TOPIK I ขึ้นมาหน่อยแล้วค่ะ
ค่อนข้างที่จะต้องใช้เวลาเรียนสักพักเลย สามารถแยกระหว่างประโยคภาษาเขียน
ภาษาพูดได้ แล้วก็ไวยากรณ์และศัพท์ก็จะยากขึ้นมาหน่อยค่ะ

4\. TOPIK II กึบ 4 ก็จะเริ่มที่จะเข้าใจอะไรที่มันเข้าใจยากได้ค่ะ
อย่างเช่นพวกคำศัพท์เกี่ยวกับเรื่องสังคมศาสตร์อะไรพวกนี้เลย

5\. TOPIK II กึบ 5 ก็จะต้องสามารถใช้ภาษาเกาหลีในหลาย ๆ บริบทได้แล้วค่ะ
แล้วก็สามารถเข้าใจคำศัพท์ที่อาจจะเกี่ยวกับเรื่องการเมือง วัฒนธรรม
หรือพวกการวิจัยได้ค่ะ

6\. TOPIK II กึบ 6 ถือเป็นระดับที่สูงที่สุดและคล่องแคล่วในภาษามากค่ะ
เพราะเราจะต้องเข้าใจศัพท์ที่ไม่ค่อยได้ใช้ในชีวิตประจำวันหรือศัพท์ที่เข้าใจยากได้ค่ะ
อย่างเช่นพวกคำศัพท์เฉพาะในแต่ละสายอาชีพ สำนวนที่ไม่ค่อยคุ้นเคย

\*เป็นการวิเคราะห์แบบไม่แน่นอน 100%

**รายละเอียดข้อสอบ**

TOPIK I ปกติจะสอบในรอบเช้า ข้อสอบจะเป็นตัวเลือกทั้งหมด 70 ข้อ โดยให้เวลา
100 นาที แบ่งออกเป็นพาร์ทการฟัง 40 นาที (30 ข้อ) และพาร์ทการอ่านอ่านอีก
60 นาที (40 ข้อ)

TOPIK II ปกติจะสอบในรอบบ่าย สอบทั้งหมด 104 ข้อ โดยให้เวลาประมาณ 3
ชั่วโมง แบ่งออกเป็น 2 รอบ และจะมีเวลาให้พัก 30 นาทีหลังจากจบรอบแรก
ซึ่งในรอบแรกนั้นจะใช้เวลาสอบ 100 นาที เป็นการสอบพาร์ทการฟัง (ปรนัย 50
ข้อ) และพาร์ทการเขียน (เขียนตอบสั้น ๆ 4 ข้อ) ส่วนในรอบที่ 2 จะใช้เวลา 70
นาที เป็นพาร์ทการอ่าน (ปรนัย 50 ข้อ)

**การสมัครสอบ TOPIK**

กำหนดการสอบการสอบประจำปีจะประกาศช่วงต้นปีของแต่ละปี
สามารถติดตามข่าวสารได้ที่

Facebook : TOPIK in Thailand หรือ website topik.thaijobjob.com

เวลาสมัครสอบสามารถเข้าไปกรอกข้อมูลต่าง ๆ ใน website ได้เลยค่ะ

สำหรับค่าใช้จ่ายในการสอบ

TOPIK I 900 บาท

TOPIK II 1,000บาท

สามารถสอบได้ไม่จำกัดอายุเลยค่ะ!!!

<img src="/assets/articles/Arts-Korean_assets/media/image1.png" style="width:2.03125in;height:2.6595in" />

กำหนดการรับสมัครสอบปี พ.ศ.2564

หลังจากที่ได้รู้จักกับ TOPIK กันแล้ว
เรามาสัมภาษณ์รุ่นพี่สายการเรียนศิลป์เกาหลีของเรากันดีกว่าค่ะ
แต่ละคนบอกเลยว่าได้คะแนนไม่ธรรมดากันทั้งนั้นเลยนะคะ พี่เบ็กก้าเนี่ย ได้
187 คะแนน ส่วนพี่ษาได้ 200 คะแนนเต็มเลย หูย เก่งกันจริง ๆ ถึงขนาดนี้แล้ว
ทุกคนคงอยากจะรู้กันแล้วใช่มั้ยคะว่า
แต่ละคนมีวิธีเตรียมตัวยังไงถึงมีคะแนนที่สูงขนาดนี้ ถ้าพร้อมแล้ว
ไปฟังเคล็ดลับจากพี่ ๆ เขากันเลยดีกว่าค่า

Q : แต่ละคนเตรียมตัวสำหรับการสอบ TOPIK กันยังไงบ้างหรอคะ

เบ็กก้า : เราเป็นคนเรียนภาษาเกาหลีมานานได้สักพักเลย
ก็เลยไม่ค่อยเตรียมตัวอะไรมากเท่าไหร่ แต่เราใช้วิธีตั้งใจเรียนในห้องมาก ๆ
แล้วก็อ่านทวนทุก ๆ ไวยากรณ์ทุก ๆ คำศัพท์ได้เรียนมาจากในห้องค่ะ
แล้วเราก็มีหาพวกหนังสือเตรียมสอบโทปิคมาอ่านบ้าง หาข้อสอบเก่า ๆ
มาลองทำบ้าง แล้วที่สำคัญที่สุดคือต้องหาข้อมูลเกี่ยวกับโทปิคให้ดีด้วยนะ

ษา : เราเตรียมตัวสอบประมาณ 2 เดือน แต่ก่อนหน้านั้นก็เรียนมาแบบเรียน ๆ
เล่น ๆ 555 อันดับแรกต้องมีพื้นฐานเรื่องตัวอักษร, สระให้แม่น ๆ เราเรียน
grammar และ vocab จากหนังสือของ KEC และก็เรียนจากการทำข้อสอบ
เราทำข้อสอบเก่าทุกชุดที่มีเลยค่ะ (ข้อสอบเก่า ๆ
สามารถหาได้จากในอินเตอร์เน็ตเลย) การฝึกทำข้อสอบสำคัญมาก ๆๆๆๆ ทำบ่อย ๆ
จะได้รู้แนวและชินกับข้อสอบ เวลาไปเข้าห้องสอบจริงจะได้ไม่ตื่นเต้นนะคะ

Q : มีเทคนิคการทำข้อสอบบ้างมั้ยคะ

เบ็กก้า : TOPIK I มันคือพาร์ทฟัง กับพาร์ทอ่านใช่มั้ย
พาร์ทฟังเราต้องตั้งใจฟังดี ๆ เพราะเขาจะเปิดเพียงแค่ 2 รอบต่อข้อเท่านั้น
แต่ TOPIK I จะพูดให้ฟังในระดับที่ช้าอยู่ค่ะ
แล้วก็วิธีนี้ใช้ได้กับทุกวิชาเลย ก็คืออ่านคำถามก่อน
อ่านแล้วแปลทำความเข้าใจ พอฟังเสร็จเราจะตอบคำถามได้ทันค่ะ แต่อ่านโจทย์ดี
ๆ ด้วยนะว่าโจทย์ถามอะไร พาร์ทอ่านจะเน้นเรื่องคำศัพท์กับไวยากรณ์ใช่มั้ย
เราก็ท่องคำศัพท์มาก่อนสอบ อ่านทวนไวยากรณ์มาให้แม่น
พอเห็นข้อสอบเห็นโจทย์เราก็คิดวิเคราะห์โจทย์ดี ๆ ว่าเขาถามถึงอะไร
ต้องการอะไร อ่านอย่างรอบคอบนะ

ษา : อย่างที่บอกไปคือให้ฝึกทำข้อสอบเยอะ ๆ จะได้ไม่ตื่นเต้นค่ะ
ก่อนสอบพาร์ทฟังเค้าจะเปิดเพลงอารีรังให้ฟังก่อนก็ใช้เวลานั้นอ่านคำตอบของแต่ละข้อไปพลาง
ๆ เวลาทำพาร์ทฟังเราจะฟังแล้วก็ตัดช้อยไปเรื่อย ๆ ว่าอันไหนไม่ใช่
ที่สำคัญคือต้องอ่านโจทย์ดี ๆ ว่าเค้าถามถึงเรื่องที่ถูกหรือผิด
ถามถึงเรื่องที่เกี่ยวข้องกับใคร
ส่วนพาร์ทการอ่านสำหรับเราคืออ่านคำถามให้ละเอียด คำถามสำหรับ TOPIK I
ไม่ค่อยยากเท่าไหร่ เพราะฉะนั้นอย่าประมาทกันนะคะ

Q : คะแนนสอบ TOPIK ของทั้งสองคนสูงมาก ๆ เลยนะคะ
มีเทคนิคการเรียนภาษาเกาหลียังไงให้เก่งขนาดนี้กันคะ ?

เบ็กก้า : เราชอบศิลปินเกาหลีใช่มั้ยคะ
เราก็จะหาพวกคอนเทนต์ของศิลปินเกาหลีมาดูเยอะ ๆ ช่วงแรก ๆ
ก็จะเปิดซับดูไปด้วย พอช่วงหลัง ๆ ก็จะเริ่มปิดซับค่ะ
แต่ก็ยังมีฟังไม่รู้เรื่องบ้างนะ 5555
แต่อย่างน้อยพอฟังรู้ศัพท์บางคำมันก็ทำให้เรารู้สึกดี
แล้วก็อยากเรียนรู้คำศัพท์ต่อไปเรื่อย ๆ วิธีนี้ใช้กับพวกซีรีส์หรือรายการ
Reality ก็ได้นะ เราจะได้รู้คำศัพท์ ไวยากรณ์
วิธีพูดที่คนเกาหลีใช้ในชีวิตประจำวันด้วยค่ะ
แล้วก็หาแรงบันดาลใจในการเรียนเยอะ ๆ ค่ะ เราดูพวก vlog
ที่คนเกาหลีเขาทำกันแล้วก็ได้ทำให้เรารู้สึกว่าเราอยากลองไปเรียนต่อที่เกาหลีค่ะเพราะประเทศเขาดูดีมากค่ะ
555555

ษา : เราดูซีรีส์กับวาไรตี้เกาหลีเยอะมาก ๆ ฟังจนชิน แรก ๆ
ก็ไม่รู้ว่ามันแปลว่าอะไร แต่พอเริ่มไปเรียนมันเป็นความรู้สึกที่ว่า อ๋อ
คำนี้เคยได้ยินมาแล้ว
ก็เลยไม่รู้สึกว่ามันแปลกแล้วก็จำได้เร็วขึ้นกว่าเวลาเรียนภาษาอื่น ๆ
เยอะเลย พอเริ่มฟังแล้วชินรู้สึกว่าตัวเองเข้าใจ
มันก็เป็นแรงบันดาลใจให้อยากเรียนภาษาเกาหลีต่อไปเรื่อย ๆ ค่ะ

เอาล่ะค่า ตอนนี้ทุกคนก็ได้อ่านเคล็ดลับการสอบ TOPIK จากพี่ ๆ
ศิลป์เกาหลีกันแล้วใช่มั้ยคะ เป็นยังไงกันบ้าง
เริ่มมีไฟอยากลองสอบกันบ้างรึยังเอ่ย ถ้าใครอยากได้ข้อมูลเกี่ยวกับการสอบ
TOPIK เพิ่มเติมหรืออยากปรึกษาอะไรพวกเรา
ก็สามารถทักมาหาพวกเราได้ทุกคนที่ไอจีนี้เลยนะคะ

จัสมิน @its.jasjas\_

เบ็กก้า @6junee

ษา @sarathida.a

สำหรับวันนี้ ก็ขอขอบคุณทุกคนที่อ่านกันมาจนถึงตรงนี้นะคะ
แล้วพวกเราจะคอยเป็นกำลังใจให้เสมอค่ะ สู้ ๆ นะคะ !

ขอบคุณข้อมูลจาก

1.  <https://www.chulatutor.com/topik/>

2.  <https://www.afterklass.com/post/detail/6035>

3.  <https://topik.thaijobjob.com/>

4.  Facebook : TOPIK in Thailand
