---
title: TRIAM UDOM SURVIVORS
author: ARTS-ESPAÑOL 12
thumbnail: /assets/articles/_thumbnails/thumb_3.jpg
---

**Triam Udom Survivor**

**เรียนอย่างไรไม่ให้เขียนใบลาออก !**

พบกับเรื่องราวสนุก ๆ ของเด็กนักเรียนศิลป์สเปน กับวิธีการเรียน
และการใช้ชีวิตที่เป็นเอกลักษณ์ไม่เหมือนใคร
พร้อมกับวิธีการเอาตัวรอดในรั้วเตรียมอุดมศึกษา ผูกเชือกรองเท้าให้แน่น
พร้อมที่จะวิ่งบนเส้นทางที่แตกต่าง มาก้าวข้ามกรอบเดิม ๆ
ไปด้วยกันกับพวกเราชาวศิลป์สเปน !

**<u>Chapter 1</u>**

กลิ่นเหม็นภายในห้อง

เป็นธรรมดาทั่วไปที่เด็กวัยรุ่นอย่างเราจะมีเรื่องของความรักในวัยเรียน
ในบางครั้งความรักก็ช่วยทำให้เราเป็นตัวเราในแบบที่ดีกว่าคนเก่า
ยกตัวอย่างเช่น
เพื่อนสองคนนี้ในห้องเรียนของเราที่ใช้ความรักมาทำให้การเรียนของพวกเขาดีขึ้น
เพื่อลบคำกล่าวที่ว่า “ความรักในวัยเรียนเหมือนจุดเทียนกลางสายฝน”
แต่ต้องขอประทานโทษด้วยเพราะสองคนนี้เขา “กลางร่มจุดเทียน”

เริ่มการมาโรงเรียนที่สดใส
พกหัวใจที่พองโตพร้อมที่จะต่อสู้กับสงครามการเรียน
แต่พอก้าวเท้าเข้ามาในห้องเรียนเท่านั้นแหละ เฮ้อ ! เหม็นความรักมาแต่ไกล
ใช่ค่ะ ห้องเรียนศิลป์-สเปนของเรามีคู่รักอยู่คู่หนึ่ง ซึ่งก็คือ “เกรท”
และ “พลู” ที่ชอบทำตัวหวานกันจนคนโสดอิจฉา ถึงแม้จะเป็นแฟนกัน
<img src="assets/articles/Arts-Spanish-2_assets/media/image2.jpg" style="width:3.11736in;height:3.89722in" />

แต่ก็ไม่ได้ทำให้การเรียนของพวกเขาแย่ลงเลย เรียกได้ว่าช่วยกันทำมาหากินสุด
ๆ เวลาอยู่ในห้องเรียนทั้งสองก็จะเล่นกันกับเพื่อนแบบปกติทั่วไป
แต่เวลาเรียนเมื่อมีใครคนใดคนหนึ่งตามคุณครูไม่ทัน
อีกฝ่ายก็จะกลับมาอธิบายให้อีกคนเข้าใจ
เมื่อมีการบ้านที่ต้องส่งก็จะเตือนกันเสมอ บางครั้งก็ช่วย

กันทำการบ้านวิชาที่ยาก ๆ ช่วงใกล้สอบ
ทั้งสองก็จะช่วยกันติวในวิชาที่ตนเองถนัด เช่น พลูถนัดภาษาอังกฤษ
พลูก็จะคอยติวให้เกรทอยู่เป็นประจำ
และเมื่อรู้ว่าเรื่องไหนที่เกรทไม่ค่อยถนัด
พลูก็จะสอนเรื่องนั้นแบบเน้นย้ำจนเกรทเข้าใจ
เรียกได้ว่าเป็นติวเตอร์ที่รู้ใจกันสุด ๆ หรือเกรทเองก็จะติววิทยาศาสตร์ให้

พลูเช่นกัน หลังเลิกเรียนก็รอกลับบ้านพร้อมกัน
ตอนไปเรียนพิเศษก็ไปเรียนด้วยกัน กิจกรรมของพวกเขา

ที่หลาย ๆ คนเห็นมากที่สุดก็คงเป็นการไปนั่งอ่านหนังสือ
ทั้งสองมีคณะในฝันเป็นคณะเดียวกัน

เปรียบเสมือนมีเพื่อนร่วมทางแห่งความฝัน เวลาที่ต่างฝ่ายรู้สึกท้อ
เสียใจก็จะคอยปลอบใจกัน เปรียบเสมือนเตียงนอนอุ่น ๆ
ที่คอยเติมพลังให้เต็มอยู่เสมอ เชื่อว่าหลาย ๆ
คนที่อ่านมาถึงตอนนี้คงอุทานว่า เฮ้อ ! น่ารักจังอยากมีบ้างเหมือนกันนะ
คนเขียนก็รู้สึกแบบนั้นเช่นเดียวกันค่ะ

เมื่อเรียนคนเดียวไม่ได้ก็ต้องเรียนเป็นแพ็คคู่
เหมือนกับสองคนนั้นที่เป็นทั้งเพื่อนเรียน เพื่อนเล่น
และกำลังใจที่ดีให้กัน
เราเชื่อว่าความรักในวัยเรียนไม่ได้ทำให้เราเป็นคนที่แย่ลงเสมอไป
หากใช้ความรักที่มีอย่างเป็นประโยชน์และอยู่ในกรอบก็จะเกิดสิ่งดี ๆ
กับตัวเราเช่นกันค่ะ ถึงแม้อาจจะทำให้เพื่อน ๆ
รอบข้างเหม็นความรักไปบ้างก็ตาม (ล้อเล่นน้า  รักน้าเกรทพลู)
ขอให้มีความรักที่สดใส นำทางไปสู่ความสำเร็จกันนะคะ

**<u>Chapter 2</u>**

ใครอยากเป็นเศรษฐี ? ฉันน่ะสิ..ฉันน่ะสิ

เราเชื่อว่าในทุก ๆ ห้องเรียนจะมีพ่อค้าแม่ค้าแฝงตัวอยู่เสมอ
ส่วนใหญ่ก็อาจจะมาในรูปแบบของการขายตรงหรือทำขนมมาขาย แต่เพื่อน ๆ
ในศิลป์-สเปนของเรานั้น
มีวิธีหารายได้ที่แปลกใหม่และยูนีคกว่านั้นแน่นอนค่ะ วิธีแรก
วิธีที่เบสิกที่สุด “การขายขนม” โดยแม่ค้าคนแรกของเราคือ ‘หยก’
แม่ค้าคุกกี้ที่ทำคุกกี้แสนอร่อยมาขายทุกวัน
ขอบอกเลยว่าขายดีเป็นเทน้ำเทท่ามาก ๆ มีคนมาขอนัดรับทู้กกกกวัน ส่วน
‘คลาร่า’ จะใช้วิธีซื้อขนมจากสหกรณ์โรงเรียนมาเป็นแพ็ก
แล้วนำมาขายต่อบนห้อง เพราะว่าระยะทางระหว่างห้องเรากับสหกรณ์คือไกลม๊ากกกก
ถ้าจะเดินไปซื้อตอนพักเบรก 10 นาทีก็คงจะเข้าเรียนคาบต่อไปไม่ทัน
ดังนั้นการที่สามารถซื้อขนมต่อจากคลาร่าได้เลย
จึงเป็นสิ่งที่ตอบโจทย์คนที่ท้องชอบร้องในเวลาเรียนอย่างพวกเราได้ดีที่สุด

แต่วิธีการหารายได้ของเพื่อน ๆ ห้องเรายังไม่จบกันแค่นี้
(ก็ขึ้นชื่อว่าศิลป์-สเปนซะอย่างจะธรรมดาได้ไง)
เพราะยังมีอีกหนึ่งวิธีที่เหมือนจะเป็นกิจกรรมของผู้ใหญ่
แต่เพื่อนของเราก็สามารถทำได้อย่างชำนาญเลยทีเดียว นั่นก็คือ “การเล่นหุ้น”
นั่นเอง
<img src="assets/articles/Arts-Spanish-2_assets/media/image3.jpg" style="width:3.04167in;height:3.80278in" />

ในเวลาว่างเพื่อนของเราคนหนึ่งซึ่งเพื่อน ๆ เรียกกันว่า ‘เสี่ยต้า’
จะนั่งไถโทรศัพท์อยู่ตลอด จนพวกเราสงสัยว่า ทำไมต้าเล่นโทรศัพท์บ่อยจัง
และเมื่อต่อมคนขี้สงสัยของพวกเราเริ่มกระตุก
เราก็ไม่รอช้าที่จะเข้าไปเม้ามอย และไปถามต้าว่า ต้าทำอะไร
แต่ก็แอบเห็นว่าในหน้าจอโทรศัพท์ของต้านั้นมีแต่ตัวเลข

สีเขียว สีแดง สีเหลืองเต็มไปหมด ต้าเห็นหน้าเพื่อน ๆ
ที่กำลังสงสัยก็รีบอธิบายว่ามันคือการเล่นหุ้น แล้วก็

ยังสอนวิธีการเล่นหุ้นคร่าว ๆ ต้าอธิบายได้ดีมาก
จนทำให้พวกเราสนใจอยากจะลองเล่นหุ้นบ้างเลยแหละ
และถ้าใครอยากให้ต้าแนะนำการเล่นหุ้นก็ทักหลังไมค์มาได้เลยนะคะ

และวิธีสุดท้าย นั่นก็คือ “การซื้อสลากกินแบ่งรัฐบาล”
พูดมาถึงตอนนี้ทุก ๆ คนอาจจะสงสัยว่า

เอ๊ะ เด็กอายุสิบหก ซื้อสลากกินแบ่งรัฐบาลได้ด้วยหรอ
แน่นอนว่าไม่ได้หรอกค่ะ แต่เพื่อนคนนึงของเราที่ชื่อว่า ‘บุ๋น’
ให้ความสนใจในด้านนี้มาก ในทุก ๆ วันที่ 1 และ 16 ของทุกเดือน
เราจะต้องเห็นบุ๋นเปิดดูคลิปถ่ายทอดสดการออกรางวัลสลากกินแบ่งรัฐบาลอยู่ตลอด
ตอนแรกทุกคนก็นั่งหัวเราะที่เห็นบุ๋นสนใจด้านการเสี่ยงดวงขนาดนี้
แต่เมื่อเห็นเป็นประจำ
ทุกคนจึงมองว่าเป็นเรื่องปกติที่บุ๋นจะให้ความสนใจในด้านการเสี่ยงดวง
เพราะมันมีแต่ความตื่นเต้น แล้วใครจะไม่ชอบความตื่นเต้นล่ะคะ
แต่ถึงแม้การซื้อสลากกินแบ่งรัฐบาลจะเป็นการเสี่ยงดวงที่น่าตื่นตาตื่นใจมากขนาดไหน
ก็ต้องรอให้อายุครบ 18 ปีก่อนนะคะถึงจะร่วมสนุกได้
ระหว่างนี้อาจจะลองหารายได้ขำ ๆ 
ด้วยวิธีการขายของและการเล่นหุ้นเหมือนเพื่อน ๆ
ในศิลป์-สเปนของเราไปก่อนให้พอหอมปากหอมคอก็ได้ค่ะ

**<u>Chapter 3</u>**

หลับอย่างมีหูทิพย์

เนื่องจากโรงเรียนเตรียมอุดมศึกษามีการเข้าแถวหน้าชั้นเรียนตั้งแต่เวลา 7
นาฬิกา 40 นาที ทำให้เพื่อน ๆ หลายคนต้องรีบตื่นมาโรงเรียน
บางคนแทบจะไม่ได้นอนเลยด้วยซ้ำ
เนื่องจากต้องทำงานและให้เวลาพักผ่อนกับตัวเองด้วยการดูซีรีส์
ดังนั้นภาพที่จะเห็นเป็นประจำในทุกเช้าหลังจากเปิดประตูเข้าห้องเรียนมา คือ
ภาพที่เพื่อน ๆ ในห้องนั่งฟุบหลับกับโต๊ะพร้อมกับเสื้อกันหนาว
บางคนถึงกับพกหมอนและผ้าห่มมาเพื่อให้ตัวเองได้พักผ่อนเต็มที่

เมื่อเพื่อน ๆ เริ่มตื่นและมีแรงในการเรียนแล้ว ห้องก็กลับมาสดใส
และเต็มไปด้วยเสียงหัวเราะของพวกเราทุกคนอีกครั้ง แต่พอถึงช่วงพักกลางวัน
หลังจากที่พวกเราได้ทานอาหารกลางวันที่แสนจะถูกและดี ตบท้ายด้วยของหวานเล็ก
ๆ น้อย ๆ อย่างเครปกับไอศกรีม ซึ่งก็ทำให้หนังท้องของพวกเราเริ่มตึง
และแน่นอนว่า เมื่อหนังท้องตึงหนังตาก็เริ่มหย่อน
ดังนั้นเมื่อขึ้นห้องไปเจอกับแอร์เย็น ๆ อีก
จะมีอะไรที่ดีไปกว่าการได้นอนใต้กองผ้าห่มอุ่น ๆ
อีกล่ะคะ<img src="assets/articles/Arts-Spanish-2_assets/media/image6.png" style="width:2.62917in;height:3.28542in" />

แต่การนอนเอาแรงตอนเช้าและตอนกลางวันก็ถือว่าไม่ใช่เรื่องแปลกสำหรับนักเรียนไทย
เนื่องจากบรรยากาศในห้องช่างเป็นใจให้นอนพักผ่อน
แต่ในห้องของเราก็จะมีเพื่อนอยู่ประเภทหนึ่งที่บางวันเราก็จะเห็นเขาชอบนอนฟุบเหมือนหลับเกือบทุกคาบ
แต่เวลาครูถาม เพื่อนก็ยังตอบคำถามต่าง ๆ ได้
พอเราไปถามเพื่อนว่าทำไมถึงตอบได้ ทั้ง ๆ ที่หลับขนาดนั้น
เพื่อนก็จะหันมาตอบอย่างรวดเร็วว่า “ไม่ได้หลับแค่พักสายตาต่างหาก”
และเมื่อเพื่อนคนนั้นโดนเรียกตอบอีกครั้ง เราก็เลยลองสังเกตดูดี ๆ
ว่าทำไมเพื่อนถึงตอบได้ทั้ง ๆ ที่บนหน้ากระดาษแทบจะไม่มีหมึกปากกาเลย
แล้วก็ได้เห็นว่าเพื่อนสนิทสุดที่รักของเพื่อนคนนั้น
ได้เลื่อนหนังสือตัวเองให้เพื่อนดู
เพื่อที่จะให้เพื่อนรักของตัวเองตอบคำถามคุณครูได้
ทำให้พวกเรารู้ว่าที่ตอบได้ก็เพราะมีพรายกระซิบนี่เอง
ถือว่าการมีเพื่อนดีเป็นศรีแก่ตัวจริง ๆ
แต่ถึงเพื่อนคนนี้จะนอนหลับพักสายตาบ่อยขนาดไหน
เมื่อมีเวลาว่างเธอก็จะคอยมาตามงานและจดเนื้อหาต่าง ๆ จากเพื่อน ๆ ของเธอ
ที่สำคัยเธอยังคอยทบทวนเนื้อหาการเรียนอยู่บ่อย ๆ 
จึงทำให้เรารู้ว่าถึงเธอจะนอนหลับพักสายตาบ่อย
แต่เรื่องการเรียนเธอก็ไม่เคยทิ้งเลยนะเนี่ย

**<u>Chapter 4</u>**

ตอน ศาลาคนโดด

ทุก ๆ คนคงจะเคยได้ยินคำว่า “ศาลาคนโสด” และ “ศาลาคนเศร้า”
กันใช่ไหมล่ะคะ ที่โรงเรียนเตรียมอุดมศึกษาของเราไม่มีศาลาทั้ง 2
หลังนี้หรอกค่ะ
แต่โรงเรียนของเรามีศาลาที่ให้นักเรียนมานั่งพักผ่อนมากมายหลายหลัง
และเนื่องจากบรรยากาศของโรงเรียนเรามีความร่มรื่นมาก ๆ
อีกทั้งในช่วงเช้าและช่วงบ่ายจะมีลมพัดอ่อน ๆ ด้วย ดังนั้น
ภาพของนักเรียนเตรียมอุดมศึกษาที่มานั่งทำงาน นั่งคุยกับเพื่อน ๆ

ที่ศาลาในช่วงพักนั้นก็ถือเป็นภาพที่พวกเราคุ้นเคยเป็นอย่างดี

ในห้องของเราก็มีเพื่อนอยู่กลุ่มหนึ่ง
ที่ไปนั่งพักผ่อนอยู่ที่ศาลานั้นเสมอ ไม่ว่าเราจะเดินผ่านศาลานั้นกี่ครั้ง
ทั้งตอนพักกลางวัน และพักเบรก 10 นาที เราก็จะต้องเห็น ‘ดี้และโชค’
นั่งอยู่ที่ศาลานั้นตลอดจนเป็นภาพที่ชินตา  เรียกได้ว่าศาลาหลังนี้
(ที่เพื่อน ๆ เรียกกันว่า “ศาลาคนโดด” ) คือที่ประจำของทั้ง 2 คนเลย
นอกจากนี้เวลาที่มีคาบว่างทั้ง 2
คนก็มักจะลงมานั่งทำงานอยู่ที่ศาลาหลังนี้อยู่ตลอด<img src="assets/articles/Arts-Spanish-2_assets/media/image5.jpg" style="width:2.88194in;height:3.60347in" />

และด้วยความที่ทั้ง 2 คนมานั่งพักผ่อนที่ศาลาคนโดดบ่อยมากกกก
จนในหลาย ๆ ครั้งเพื่อน ๆ ก็คิดว่าทั้ง 2 คนดูเป็นคนที่สบาย ๆ
ไม่น่าจะจริงจังกับอะไร
แต่เมื่อผลสอบออกมาก็ทำให้เรารู้ว่าพวกเรานั้นคิดผิด เพราะคะแนนของทั้ง 2
คนนั้นไม่ได้แย่เลย และเราพึ่งมารู้ทีหลังว่าที่ทั้ง 2
คนนั้นไปนั่งที่ศาลาคนโดดในช่วงคาบว่างอยู่บ่อย ๆ ก็เป็นเพราะว่าสำหรับ
ดี้และโชคนั้น การได้ทำงานและอ่านหนังสือท่ามกลางบรรยากาศดี ๆ ของโรงเรียน
พร้อมทั้งได้พูดคุยกับเพื่อนไปด้วย
คือสิ่งที่ทำให้งานของพวกเขาเสร็จเร็วขึ้นกว่าการนั่งทำงานในห้องเรียนซะอีก
!

**<u>Chapter 5</u>**

ยอดนัก Tiktok

เมื่อเกิดเหตุการณ์การแพร่ระบาดของ COVID-19
ซึ่งทำให้เปิดเทอมถูกเลื่อนออกไป ทำให้เพื่อน ๆ
ของเราได้ค้นพบความสามารถของตัวเองที่ไม่เคยรู้มาก่อนว่าตัวเองจะทำได้ !
บางคนเพิ่งรู้ว่าตัวเองมีแววเป็นเชฟ เพราะทำอาหารอร่อยมาก
บางคนเพิ่งรู้ว่าตัวเองมีความสามารถด้านศิลปะ จะวาดรูปหรือระบายสี
ก็ออกมาสวยสุด ๆ ส่วนบางคนก็เพิ่งรู้ว่า
ตัวเองสามารถนอนตั้งแต่เย็นวันหนึ่ง ไปถึงบ่ายของอีกวันหนึ่งได้
แต่ก็ยังมีอีกหลาย ๆ คนที่เพิ่งรู้ว่าตัวเองมีความสามารถที่คล้าย ๆ กัน
นั่นก็คือ ลีลาการเต้นที่ได้ซ้อมมาอย่างดีจากแอปยอดฮิตอย่าง Tiktok นั่นเอง

และเมื่อการเปิดเทอมมาถึง
กิจกรรมที่เป็นการสานสัมพันธ์ระหว่างพวกเรา
นอกเหนือจากการพูดคุยทักทายกันแล้ว ก็มีการเต้นและเล่นแอป Tiktok
นี่แหละค่ะที่ทำให้พวกเราสนิทกันมากขึ้น ในเวลาว่าง
เพื่อนคนไหนที่เต้นเก่งก็จะมาคอยสอนเพื่อนคนอื่น ๆ ให้เต้นได้
และทำการถ่ายคลิปเก็บไว้เป็นความทรงจำเก็บไว้ในอินสตาแกรมของห้องเรา
เพื่อที่เมื่อไหร่คิดถึงกัน
จะได้กลับมาดูได้เสมอค่ะ<img src="assets/articles/Arts-Spanish-2_assets/media/image1.png" style="width:2.79792in;height:3.49792in" />

โดยปรมาจารย์ด้านการเต้น Tiktok ของห้องเราก็คือ ‘ไอซ์ จีน
และกิ่ง’ เมื่อ 3 คนนี้มีเวลาว่างเมื่อไหร่ก็ต้องลุกขึ้นมาชวนกันไปเต้น
บางครั้งเต้นหลังห้อง บางครั้งเต้นหน้าห้อง บางครั้งเต้นนอกห้อง
และบางครั้งก็ชวนเพื่อนแทบจะทั้งกลุ่มมาร่วมทำ challenge ต่าง ๆ ในแอป  
ดังนั้น
กิจกรรมนี้ก็ถือว่าเป็นการทำให้พวกเราผ่อนคลายจากการเรียนและเป็นสิ่งที่ช่วยเชื่อมความสัมพันธ์ของห้องเราได้ดีทีเดียวเลย
!

**<u>Chapter 6</u>**

ผมร่วงเพราะห่วงหิว

กองทัพต้องเดินด้วยท้อง สมองก็เช่นกัน
หลังจากผ่านสมรภูมิการเรียนที่เหนื่อยล้า
การที่มีขนมกรุบกรอบกินนั้นสามารถช่วยผ่อนคลายความเหนื่อยล้าได้ดีเลยทีเดียว
 มีขนมขบเคี้ยวมากมาย หลายยี่ห้อที่ขายกันตามท้องตลาด
แต่สำหรับขนมประจำชาติของ 444 (ห้องของพวกเราเอง) นั้นขอยกให้เป็น
“ขนมไดโนเสาร์” ห่อสีเขียวกรุบกรอบ เค็มจนต้องไปฟอกไตกันเลยทีเดียว
(แต่อร่อยมาก ๆ นะ ขอบอกไว้เลย)

ใกล้ ๆ กับอาคารเรียนของเรามีสหกรณ์ซึ่งตั้งอยู่บริเวณตึก 9
ที่นั่นมีของขายหลายอย่างโดยเฉพาะขนมซึ่งหนึ่งในเพื่อนที่เป็นแฟนพันธุ์แท้ผงชูรสอย่าง
“กาย”
ก็ไม่พลาดที่ทุกครั้งที่ลงไปข้างล่างตึกจะต้องมีขนมติดไม้ติดมือมาอยู่เสมอ
แต่เรื่องของเรื่องมีอยู่ว่าวันหนึ่งนางกลับมาพร้อมกับขนมเก่าแก่ที่หากินได้ตามร้านขายของชำนั่นก็คือ
ขนมไดโนเสาร์ซองสีเขียวที่รู้จักกันในชื่อ ไดโนพาร์ค เป็นขนมที่พอเพื่อน ๆ
ทุกคนได้ลิ้มลองแล้วถึงขนาดที่ว่าฮิตจนมองไปที่โต๊ะไหนก็เจอขนมนี้วางอยู่บนโต๊ะ
ในตอนแรกทุกคนก็กินกันแค่คนละห่อสองห่อหลัง ๆ “คลาร่า”
ก็ไปเหมามาเป็นแพ็คถึงจะไม่ได้ลดราคาก็ตามจนลามไปถึง “เกรท”
ที่ซื้อห่อแบบซูเปอร์จัมโบ้ 2 ถุงมาแจกจ่ายให้กับเพื่อน ๆ (ดังภาพ)
เห็นถุงแรก ๆ อาจจะคิดว่าใหญ่มาก
แต่ก็นั่นแหละซื้อมาแค่วันเดียวแค่เปิดถุงก็หมดอย่างรวดเร็วปานให้อาหารปลาที่วัดดอนหวาย
<img src="assets/articles/Arts-Spanish-2_assets/media/image7.png" style="width:2.94375in;height:3.68056in" />

ความรักที่เรามีให้ขนมกลับมีมาก
เรียกได้ว่ากลายเป็นสิ่งที่ขาดไม่ได้เสียแล้ว
เรื่องราวและมิตรภาพการแบ่งปันคงไม่เกิดขึ้น ขอบคุณ “กาย”
ที่เป็นจุดเริ่มต้นของลัทธิขนมไดโนเสาร์
และทั้งหมดนี้คือเรื่องราวของขนมที่เป็นเครื่องช่วยชีวิตเอาตัวรอดในยามที่หิวแต่ก็ต้องเรียนไปด้วย 
และเป็นจุดเริ่มต้นของความสามัคคีในหมู่คณะของการแบ่งปันขนม ¡Buen
provecho!





**<u>Chapter 7</u>**

ชิงดีชิงเด่น

เราเชื่อว่าพอหลาย ๆ คนเห็นชื่อตอนแล้วคงรู้สึกว่า เด็กศิลป์-สเปนต้องแข่งขันแย่งชิงกันเองแน่เลยอะ
อยากจะบอกว่า ใช่ค่ะ ! โดยเฉพาะตอนที่อาจารย์บอกว่า “ใครตอบคำถามนี้ได้มีคะแนนให้”
แต่เอาจริง ๆ แล้ว
แค่อาจารย์ถาม หลาย ๆ คน ก็ยกมือพร้อมตอบไม่ต้องรอให้อาจารย์บอกก่อนหรอกค่ะว่าจะให้คะแนน
เพราะสุดท้ายคนตอบก็มักจะขอคะแนนเองเมื่อตอบเสร็จเสมอ แล้วก็นกเสมอด้วยค่ะ

ในห้องเรียนของเราก็มีนักเรียนหลายคนเลยที่ชอบตอบคำถามของอาจารย์ เริ่มกันที่ ‘พลอย’ สาวใต้คนสวย จอยทุกคาบ ตอบทุกคำถาม โดยเฉพาะคาบภาษาอังกฤษ เธอแทบจะตอบอยู่คนเดียวเลย เพราะเพื่อน ๆ ยังงงที่อาจารย์ถามอยู่เลย เพราะฉะนั้นพลอยจึงไม่ต้องชิงกับใครเลยล่ะ ยืนหนึ่งไปเลย ต่อมากับ ‘น้ำหนึ่ง’ คนน่ารักที่มักโดนเพื่อนแกงเสมอ น้ำหนึ่งตอบคำถามบ่อยจนอาจารย์จำแม่นเลยล่ะ พิเศษใส่ไข่สุด ๆ
ยิ่งคาบวิชาประวัติวรรณคดีเธอยิ่งชอบตอบ ตอบผิดบ้างถูกบ้าง แต่ก็เรียกเสียงหัวเราะจากเพื่อน ๆ กับคำตอบของเธอได้เสมอ คนต่อไป ‘ไอซ์’
สาวน้อยเสียงทรงพลัง เวลาที่เธอตอบจะไม่ค่อยมีคนแย่งหรอกค่ะ เพราะแย่งไม่ทันบวกกับเสียงของเธอที่กลบเสียงคนอื่นไปหมดเลย บางครั้งอาจารย์ถึงกับต้องบอกให้ใจเย็น ๆ เลยล่ะ และ ‘กรรณ’ ที่มาพร้อมกับฉายา คุณหลวง เรียกได้ว่าเป็นคู่แข่งกับน้ำหนึ่งในวิชาประวัติวรรณคดีเลย
มักจะได้รับบทนักเล่าเรื่อง เพราะเล่าเรื่องได้แบบถึงพริกถึงขิง จนอาจารย์ต้องเรียกให้เล่าแทบทุกคาบเลย
หรือจะเป็น ‘แมรี่’ และ ‘พิมพ์’ ที่ดูเหมือนเงียบ ๆ
แต่พออาจารย์เรียกถามเท่านั้นแหละนึกว่าเป็นหนังสือเดินได้
และนี่ก็คือรายนามสุดยอดนักตอบคำถามของห้อง 
ที่ไม่ว่าจะคาบไหนจะต้องมีพวกเขาเป็น 1 ในคนที่ตอบคำถาม และในบางครั้งก็ทำให้เกิดสงครามแย่งชิงคำถาม ที่ทำให้เพื่อน ๆ ในห้องต้องขำกันจนท้องแข็งเลย<img src="assets/articles/Arts-Spanish-2_assets/media/image8.jpg" style="width:3.04444in;height:3.80625in" />

ถึงแม้ในบางครั้งที่ดูเหมือนจะแย่งกันตอบคำถามกันจริงจังนะ แต่สุดท้ายก็ขายขำกันไปหมด คนได้ตอบก็โดนเพื่อนโห่แซว คนไม่ได้ตอบก็จิกกัดคนได้ตอบเล็ก ๆ น้อย
ๆ
พอหอมปากหอมคอ แต่สุดท้ายเรื่องที่เกิดขึ้นก็เป็นแค่เรื่องตลกสนุก ๆ  ในแต่ละวันของเพื่อน ๆ ในห้อง ฉะนั้นเรื่องการชิงดีชิงเด่นกัน เรียกได้ว่าแทบจะไม่เกิดขึ้นเลย
 เพราะเพื่อน ๆ
ทุกคนก็คอยช่วยเหลือกันเสมอ ไม่ว่าจะเรื่องเรียน เรื่องกิจกรรม หรือเรื่องใด ๆ ก็ตาม

**<u>Chapter 8</u>**

ต่อล้อต่อเถียง หนูไม่ได้เถียงนะคะ

เนื่องจากศิลป์-สเปน มีครูที่ปรึกษาเป็นครูที่สอนภาษาสเปนด้วย ทำให้นักเรียนในห้องมีความสนิทสนมกับคุณครูมาก ๆ ประกอบกับมีเด็กแลกเปลี่ยนกลับมาซ้ำชั้นถึง 4 คน ทำให้บรรยากาศในห้องยิ่งครึกครื้นเข้าไปอีก เพราะพวกเราจะได้เห็นผู้มีประสบการณ์การเรียน ม.4 มาก่อน ต่อล้อต่อเถียงกับอาจารย์ในทุก ๆ คาบที่เรียนเลยก็ว่าได้

อยากจะบอกก่อนเลยว่าอาจารย์สอนสเปนของพวกเราน่ะ น่ารักและดูแลพวกเราดีมากที่สุดเลยล่ะ ทั้งยังเป็นที่รักของนักเรียนทุกคนในห้องเลย<img src="assets/articles/Arts-Spanish-2_assets/media/image4.jpg" style="width:3.07014in;height:3.84028in" />

แต่เอ๊ะ ! มีเพื่อนคนนึงในห้องนะ ตีกับคุณครูทุกวันเลย
คน ๆ นั้น ก็คือ ‘จีน’ สาวแลกเปลี่ยนคนนี้มาพร้อมกับสกิลการต่อปากต่อคำที่บอกเลยว่าต้องซู้ดปาก เธอคนนี้แหละที่เป็นสุดยอดไฟต์เตอร์ พร้อมปะทะกับอาจารย์ (ที่ปรึกษา) เสมอ  แน่นอนว่าเวลาที่พวกเราเรียนก็มักจะต้องมีคำถามจากอาจารย์ให้พวกเราลุกขึ้นตอบ และผู้หญิงคนนี้แหละมักจะเป็นเป้าหมายแรก ๆ ที่อาจารย์เรียกเลยล่ะ ไม่รู้ว่าอาจารย์เอ็นดูหรือหมั่นไส้ เรียกทุกคาบเลย เวลาโดนเรียก สิ่งที่เราเห็นเป็นอย่างแรกก็คือ เธอคนนี้จะพูดขึ้นมาเสียงดัง ๆ ว่า “หนูอีกแล้วหรอ ! ” แล้วจะมีบทสนทนาต่าง ๆ ตามมา กวนกันไปกวนกันมา จนสุดท้ายก็ไม่ได้ตอบคำถาม

และถึงแม้ว่าเธอคนนี้จะต่อล้อต่อเถียงกับอาจารย์ตลอดแต่เธอก็ยังคงให้ความเคารพแก่อาจารย์ และมักจะพูดเสมอว่า “หนูไม่ได้เถียงนะคะ” ซึ่งเพื่อน ๆ ในห้องก็ช่วยยืนยันกันได้เลยล่ะ ว่าเธอนั้นไม่ได้เถียงจริง ๆ แต่เป็นเพียงการก่อกวนอาจารย์ซะมากกว่า แน่นอนว่าอาจารย์ของเราก็ไม่ยอมเช่นเดียวกัน ก็เลยกลายเป็นว่าภาพเหตุการณ์นี้เป็นการแสดงความสนิทสนมของ
จีน เพื่อนในห้อง และอาจารย์ ว่าพวกเราสนิทสนมกันมาก​แค่ไหน เหตุการณ์เช่นนี้จึงเกิดขึ้นทุกวันจนชินตา แต่ก็ยังคงเรียกเสียงหัวเราะจากเพื่อน ๆ ในห้องได้เสมอ เพราะผู้หญิงคนนี้
 “เขาไม่ธรรมดา”

จบกันไปแล้วนะคะสำหรับเรื่องเล่าทั้ง 8 ตอนของพวกเราชาวศิลป์สเปน หวังว่า
TU84 และรุ่นต่อ ๆ
ไปจะเข้ามาสร้างเรื่องราวที่น่าประทับใจในในรั้วเตรียมอุดมฯ
แห่งนี้ไปด้วยกัน….
