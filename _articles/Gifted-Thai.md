---
title: บันทึกของเด็กกิฟต์ไทย
author: โครงการพัฒนาความสามารถพิเศษด้านภาษาไทย (กิฟต์ไทย)
thumbnail: /assets/articles/_thumbnails/thumb_24.jpg
---

> วันเสาร์ ที่ 21 มีนาคม 2563
>
> วันนี้เป็นวันที่เท่าไหร่แล้วก็ไม่รู้ที่ฉันต้องกักตัวอยู่ที่บ้าน
> ชีวิตของฉันมันวนอยู่อย่างนี้เป็นประจำ
> อ่านหนังสือผลัดกับเล่นโซเชียลไปมาซ้ำ ๆ
> ฉันเหลือบไปเห็นข้อความแจ้งเตือนสีฟ้าจากหน้าจอโทรศัพท์
> ขึ้นสเตตัสที่ฉันเคยอัปไว้เมื่อปีที่แล้ว
> เป็นข้อความแสดงความดีใจที่รายชื่อของฉันไปโผล่อยู่ในประกาศนักเรียนโครงการพัฒนาความสามารถพิเศษด้านภาษาไทย
> เห็นดังนั้นก็อดนึกถึงความรู้สึกตอนนั้นไม่ได้
> ทั้งดีใจแล้วก็ภูมิใจในตัวเองมาก ๆ ที่ผ่านเข้ามาได้
> ช่วงนั้นฉันพึ่งติดเตรียมฯ มาใหม่ ๆ
> กิฟต์ไทยเองก็เป็นกิจกรรมแรกที่เปิดรับสมัคร
> ด้วยความที่ฉันรู้สึกสนใจทางด้านภาษาอยู่แล้ว ก็ไม่พลาดที่จะลองสมัครดู
> ช่วงนั้นไฟแรงมาก ๆ ทั้งอ่านหนังสือเตรียมความพร้อม
> ทั้งทำแฟ้มพอร์ตโฟลิโอ พอได้เข้ามาแล้วก็ยังรู้สึกคิดถูกเหมือนเดิมเลย
> ถ้าไม่ได้เข้ามาทำกิจกรรมในตรงนี้ก็คงเป็นสามปีในเตรียมฯ ที่เหงามากแน่ ๆ
> ถึงจะมีบ่นเรื่องโครงงานบ้าง แต่พอเอาเข้าจริงมันก็สนุกดี คิดถึงเนอะ
>
> บันทึกจาก ฟ้า กิฟต์ไทยรุ่นที่ 17
>
> วันศุกร์ ที่ 7 สิงหาคม 2563
>
> พอลองย้อนมาดูตัวเองแล้ว
> เอาเข้าจริงเราก็เป็นคนนึงที่มักจะนึกถึงเรื่องราวในอดีตเหมือนกันนะ
> วันนี้เมื่อปีที่แล้วเป็นวันสำคัญวันหนึ่งของเรา
> และก็คงเป็นวันสำคัญสำหรับเด็กกิฟต์ไทยทุกคน
> เพราะนั่นคือการจัดงานวันภาษาไทยครั้งแรกของพวกเรา เราจำได้ดี
> ในวันนั้นทุกคนตื่นเต้นมาก เพราะแต่ละคนต่างก็ได้รับผิดชอบงานต่างกัน
> ทั้งการแสดงฉ่อย พูดสุนทรพจน์ คุมไฟ คุมเวที และแสดงละคร
> เราได้แสดงละครเวทีเป็นครั้งแรก จึงค่อนข้างเต็มที่กับงานครั้งนี้
> แม้ในตอนแรกเราจะกลัวทำได้ไม่ดี แต่พอเวลาผ่านไป
> เรากลับรู้สึกว่าการซ้อมละครคือส่วนหนึ่งของชีวิตหลังเลิกเรียน ในวันงาน
> เรายืนมองเด็กนักเรียนทยอยเดินเข้ามา
> ยิ่งเมื่อได้เห็นคนนั่งกันเต็มหอประชุมก็ยิ่งตื่นเต้น เมื่อไฟมืดดับลง
> เราเดินออกไปหน้าม่าน มีเพียงแสงไฟจุดเดียวสาดส่องมา
> สายตาทุกคู่จับจ้องมาที่เรา เราทั้งตื่นเต้น กลัว ประหม่า
> แต่ในความรู้สึกสับสนทั้งหมดนั้น เรากลับดีใจ ภูมิใจ
> และมีความสุขที่ได้ลองทำสิ่งใหม่ ๆ ดูสักครั้ง
> ยิ่งเมื่อการแสดงทั้งหมดจบลงแล้วได้ยินเสียงปรบมือเกรียวกราว
> เราจึงรู้สึกได้ว่า นี่เป็นประสบการณ์ครั้งสำคัญที่ไม่อาจลืมเลือนไปได้
> ผ่านมาหนึ่งปีแล้ว แต่ภาพเหตุการณ์ในวันนั้นยังคงชัดเจน
> เหมือนว่าเพิ่งเกิดขึ้นไม่นาน เราได้รับมิตรภาพดี ๆ จากเพื่อนที่ร่วมซ้อม
> ร่วมทำงานด้วยกันมากมาย
> เพราะพวกเราทุกคนเต็มที่และตั้งใจให้งานออกสู่สายตาผู้ชมอย่างดีที่สุด
> อีกทั้งยังได้ประสบการณ์ใหม่ ๆ ที่หาไม่ได้ง่าย ๆ
> กิจกรรมในครั้งนี้ทำให้เราสามารถเอาชนะความกลัว
> และกล้าที่จะลองทำสิ่งใหม่ ๆ สิ่งดี ๆ ที่เราได้รับในวันนั้น
> จะกลายเป็นความทรงจำที่งดงามตลอดไป
>
> บันทึกจาก แอน กิฟต์ไทยรุ่นที่ 17

วันอาทิตย์ ที่ 10 มกราคม พ.ศ. 2564

วันนี้เป็นอีกครั้งหลังจากเปิดเทอมได้ไม่นานที่ต้องกลับมากักตัวอยู่บ้านจากการระบาดระลอกใหม่ของ
โรคโควิด-19 การที่เราได้อยู่เฉย ๆ กับตัวเอง ซึ่งจริง ๆ ก็ไม่เฉยหรอก
โครงงานยังไม่ เสร็จเลย 55555
(ในเลขห้ามีน้ำตาซ่อนอยู่แบบล้นเอ่อเลยทีเดียว) แต่มันก็ทำให้ความทรงจำเก่า
ๆ ผุดขึ้นมาอีกครั้ง
วันนี้เมื่อปีที่แล้วมีกิจกรรมที่ชาวกิฟต์เราให้ความสำคัญไม่แพ้กับกิจกรรมอื่น
ๆ ในหนึ่งปี การศึกษาเลย ก็คือ Triam Udom Open House นั่นแหละ
ซึ่งเป็นวันที่พอนึกถึงขึ้นมาแล้วก็อบอุ่นหัวใจอย่างบอกไม่ถูกจริง ๆ
เป็นวันที่รู้สึกได้ปลดปล่อย เพราะทำโครงงานเสร็จทั้งหมดแล้ว
มีหน้าที่เพียงแค่ นำเสนองานให้คนนอกฟัง ให้เขามาประเมินงานของเรา
และตอบคำถาม ให้คำแนะนำกับคนที่สนใจ ซึ่งตอนนั้นเราก็อยู่แค่ม.4
ยังทำโครงงานเป็นกลุ่มอยู่เลย ก็รู้สึกดีใจมาก ๆ แล้วที่ผ่าน ความเครียด
ผ่านอะไรต่าง ๆ มาได้ นับตั้งแต่เริ่มเลือกหัวข้อ แบ่งหน้าที่ หาข้อมูล
อ่านงานวิจัยต่าง ๆ นั่งสรุป เรียบเรียง จัดหน้า พิสูจน์อักษรต่าง ๆ จนครบ
ผ่าน จบ ปิดเล่ม มีทำงานกันจนดึกดื่นบ้าง ไม่ได้นอนบ้าง แต่พอมาถึงตอนม.5
ในเวลาปัจจุบัน ที่พวกเราทุกคนต้องทำโครงงานเดี่ยวเป็นของตัวเอง
มันเหมือนกับว่า เรามีแค่แพกับไม้พาย
ที่ต้องพายเรือข้ามมหาสมุทรที่พายุโหมกระหน่ำ แบบนั้นเลย
เพื่อนบางคนก็ได้ออฟฟิศซินโดรมมาเป็นของขวัญปีใหม่ด้วย
อย่างตัวเราเองก็บอกเลยว่าปวดหลัง ปวดไหล่อยู่พอตัวเหมือนกัน
แต่ก็ต้องยอมรับจริง ๆ ว่ากิฟต์ไทยให้อะไรกับเราเยอะมาก ๆ ไม่ว่า
จะเป็นมิตรภาพ ความรู้ รวมไปถึงประสบการณ์
คงเป็นเพราะว่ามันเป็นสิ่งที่เราชอบ ที่เราอยากทำ สิ่งที่เราเลือกแล้วด้วย
เรียกได้เลยว่าทุกอย่างในกิฟต์ทำให้เราโตขึ้นมาก ๆ ทีเดียวอะ
ถึงมันจะมีบางทีที่ทุกคนเหนื่อยจนแทบขาดใจ
แต่คุณครูในกิฟต์ท่านหนึ่งก็เคยบอกกับเราไว้ว่า “อย่าดูถูกตัวเอง
เดินทางมาถึงขนาดนี้ต้องเชื่อมั่นว่าเราทำได้ เราข้ามมันไปได้
ล้มบ้างเจ็บบ้างเป็นของธรรมดา ยืนให้เป็น ต่อไปเราจะไม่ล้มอีก เข้มแข็งนะ”
แน่นอนว่าในกิฟต์เราอยู่กับแบบครอบครัว ถ้ามีอะไรผิดพลาด
ก็พูดเตือนกันอย่างตรงไปตรงมา
รวมไปถึงเวลาหยอกล้อก็หยอกล้อกันอย่างถึงพริกถึงขิงมาก ๆ 555555
เราทุกคนในกิฟต์มีศักยภาพ และที่สำคัญที่สุดเราก็เชื่อในกันและกัน
เด็กทุกคนเชื่อในตัวครู ครูทุกคนเชื่อในตัวเด็ก ไม่ว่าใครจะ เหนื่อยขนาดไหน
หรือแพของบางคนอาจจะรั่ว ไม้พายอาจจะหัก ก็จะมีคุณครู เพื่อน ๆ พี่ ๆ น้อง
ๆ
ที่พร้อมจะยื่นมือเข้ามาช่วยอย่างเต็มที่และพาเราไปถึงฝั่งอย่างเต็มใจเสมอมา
เพราะฉะนั้นเวลาที่เรานึกถึงกิฟต์ไทยทีไร เราก็มีแต่รอยยิ้มตลอดเลย
อาจจะเป็นยิ้มเล็ก ๆ ในบางที
หรืออาจจะเป็นรอยยิ้มที่มาพร้อมกับคราบน้ำตาคละเคล้ากันไปในบางวัน ไม่รู้สิ
ถ้าถามว่าสิ่งแรกที่นึกถึงเตรียมอุดมคืออะไร เราคงนึกถึงกิฟต์ไทย
แล้วถ้าให้ย้อนเวลากลับไปได้ ก็จะยังตัดสินใจเหมือนเดิมนะ :)

> บันทึกจาก จิณ กิฟต์ไทยรุ่นที่ 17
>
> วันเสาร์ ที่ 16 มกราคม 2564
>
> เป็นอีกวันที่ต้องอยู่บ้านเปิดคลิปเรียนออนไลน์ ถามว่าเบื่อไหม
> ก็เบื่อมาก แต่ทำไงได้โควิด-19 เล่นเอาซะไม่อยากออกไปไหนเลย
> นั่งเรียนไปสักพักแจ้งเตือนในไอจีก็เด้งสตอรี่ที่เคยลงไว้เมื่อปีที่แล้ว
> วันนี้เมื่อปีที่แล้วเราไปค่ายกิฟต์มานี่หว่า เวลาผ่านไปเร็วมาก
> ยังจำความรู้สึกตอนนั้นได้เลย ความรู้สึกของเด็กม.4 ที่กังวลว่าจะสนุกไหม
> แต่ก็ตื่นเต้นเพราะได้ไปใช้ชีวิตกับเพื่อนในกิฟต์
> เอาเข้าจริงการไปค่ายก็ทำให้เราเปิดใจกับกิฟต์มากขึ้น รักกิฟต์มากขึ้น
> สัมผัสได้ถึงความเป็นครอบครัวของคนในกิฟต์ทั้งครู รุ่นพี่ และเพื่อน
> จากบางคนที่ไม่เคยคุยกันในคาบเลย
> แต่พอไปค่ายก็ได้ทำความรู้จักกับเพื่อนคนนั้น ครูก็เลี้ยงดีมาก
> อาหารอร่อยทุกมื้อ จัดหนักจัดเต็ม
> ไม่เคยคิดว่าจะได้ไปค่ายที่จะเลี้ยงดีขนาดนี้ โรงแรมก็คือว้าวมาก
> ประทับใจทุกอย่างในค่ายกิฟต์จริง ๆ จำได้ว่างานเลี้ยงคืนแรกสนุกสุด ๆ
> ปลดปล่อยพลังและความเครียดหลังจากจบโครงงานออกมาแบบไม่อายใคร คนนู้นเต้น
> คนนี้ก็ดิ้น สนุกมาก คิดแล้วก็อยากกลับไปมีความรู้สึกแบบวันนั้นอีกจัง
> ที่ชอบคือวิทยากรที่มาบรรยายเกี่ยวกับการเขียนบทละคร การแสดงละคร
> เขาเก่งกันมาก ๆ เพื่อน ๆ พี่ ๆ ก็มีไอเดียเจ๋งกันมาก
> สมกับการเป็นเด็กกิฟต์ไทย คืนนั้นมีงานเลี้ยงแฟร์เวลรุ่นพี่ ม.6
> พอได้ยินพี่ ๆ เขาเล่าถึงความประทับใจ ความทรงจำในกิฟต์ไทย
> เราก็ซึ้งและแอบรู้สึกแบบนั้นไปด้วย ยิ่งพอได้ขึ้นมาเป็นเด็ก ม.5 แล้ว
> ก็ยิ่งเข้าใจสิ่งที่พี่ ๆ ได้พูดกันในวันนั้น
> จบค่ายก็สัมผัสได้เลยว่าเราได้อะไรมาจากค่ายเยอะจริง ๆ
> เป็นอีกหนึ่งค่ายที่ดีที่สุดในชีวิตของเราเลยก็ว่าได้
> คิดถึงช่วงเวลานั้นนะ อยากกลับไปสนุกแบบนั้นอีก แต่จะดีมาก
> ถ้าปีนี้ไม่มีโควิดและได้ไปค่าย เป็นคนจัดค่ายในฐานะนักเรียน ม.5
>
> บันทึกจาก หมิว กิฟต์ไทยรุ่นที่ 17
