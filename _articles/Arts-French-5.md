---
title: La Diversité de Triamudom
author: จริาพนิ นี ( IG : jirate___ x primyves x ning.neej )
thumbnail: /assets/articles/_thumbnails/thumb_8.jpg
---

No matter gay, straight, or bi,  
Lesbian, transgendered life,  
I'm on the right track baby,  
I was born to survive.  
No matter black, white or beige.  
Chola or orient made,  
I'm on the right track baby,  
I was born to be brave !

- เนื้อร้องท่อนหนึ่งจากเพลง Born this way ของ Lady Gaga

พูดถึงคำว่าเตรียมอุดมฯ หลายคนคงนึกถึงเด็กมัธยมปลายคงแก่เรียน
ชอบอ่านหนังสือ และไม่สนใจโลกภายนอกมากนัก
แต่ความจริงแล้วนั่นถือเป็นการเหมารวม ถึงแม้ว่าพวกเราจะมีเพื่อน ๆ
บางส่วนที่ชอบอ่านหนังสือเป็นชีวิตจิตใจ แต่นั่นก็ไม่ใช่เรื่องผิดอะไร
ขอบอกเลยว่า จริง ๆ แล้ว พวกเรามีความหลากหลายกว่านั้นมาก

ความหลากหลายเป็นสิ่งสำคัญที่ช่วยขับเคลื่อนสังคมมนุษย์มาตั้งแต่อดีตจนถึงทุกวันนี้
โรงเรียนเตรียมอุดมศึกษาก็ถือเป็นสังคมขนาดใหญ่ที่พวกเราทุกคนยังไม่เคยสัมผัสและมีส่วนร่วมมาก่อน
นักเรียนทุกคนที่เข้ามาใหม่ต่างก็ต้องปรับตัวเข้าหากัน
ซึ่งระหว่างการทำความรู้จักกันก็ทำให้พบว่าโรงเรียนเตรียมอุดมศึกษามีความหลากหลายมาก
ถ้าจะให้ยกตัวอย่างความหลากหลายในทั่วทั้งโรงเรียนคงจะเป็นไปได้ยาก
บทความนี้เราเลยจะพาทุกคนมาทำความรู้จักกับความหลากหลายบางอย่างในสายการเรียนที่ผู้เขียนเรียนอยู่
นั่นก็คือสายศิลป์ฝรั่งเศสนั่นเองค่ะ บอกเลยว่า
ได้รู้จักพวกเรามากขึ้นแน่นอน

**เด็กต่างจังหวัดกับสังคมในกรุงเทพฯ**

ถึงแม้เตรียมอุดมฯ จะตั้งอยู่ใจกลางกรุงเทพฯ ในย่านชิค ๆ
ของวัยรุ่นและนายทุนที่เรียกว่าสยาม
แต่ที่นี่ก็ขึ้นชื่อเรื่องความหลากหลายทางภูมิลำเนาของนักเรียนเช่นกัน
เพราะโรงเรียนเรามีการสอบเข้ารูปแบบหนึ่งที่เรียกว่า ‘โควตาจังหวัด’
ที่คัดเลือกนักเรียนจากทุกจังหวัดทั่วประเทศไทยมาเข้าเรียนโรงเรียนแห่งนี้

สำหรับเด็กต่างจังหวัดแล้ว กรุงเทพฯ เป็นเมืองแสงสีที่น่ากลัว
ทันทีที่เท้าของพวกเขาเหยียบเข้ามาในสนามบินสุวรรณภูมิ ดอนเมือง บขส.
หรือหมอชิต เขาก็ได้รู้ทันทีว่า การใช้ชีวิตในเมืองนี้ไม่ง่ายเลยค่ะ
(เว้นเสียแต่ว่าจะรวย)

“ตั้งแต่ที่ดิฉันได้มีโอกาสสัมผัสฝุ่น PM 2.5 ในกรุงเทพมหานคร
ดิฉันก็ค้นพบว่าการใช้ชีวิตในกรุงเทพฯ
เป็นเรื่องที่ค่อนข้างท้าทายสำหรับเด็กต่างจังหวัด
ตั้งแต่ระบบขนส่งสาธารณะที่แสนจะปวดหัว แต่ก็เป็นการเปิดหูเปิดตาดีนะคะ
เพราะจังหวัดที่ดิฉันมา ไม่มีแม้แต่ระบบขนส่งสาธารณะ (หัวเราะ) เฮ้อ
คนกรุงเทพฯ นี่โชคดีจริง ๆ
และดิฉันก็เดินทางมาโรงเรียนด้วยวินมอเตอร์ไซค์ค่ะ ตอนแรกดิฉันกลัวว่าจะโดน
bully เหมือนในละคร แต่ความจริงแล้วดิฉันวิตกกังวลไปเองค่ะ มันหมดยุคในการ
bully กันเรื่องภูมิลำเนาแล้ว เพราะพวกเราชาวเตรียมอุดมฯ
เข้าใจเรื่องความหลากหลายในภูมิลำเนา และเพื่อน ๆ ทุกคนก็น่ารักกันมาก”

- ความคิดเห็นจากหนึ่งในเด็กต่างจังหวัด

การปรับตัวเข้าสู่สังคมเมืองสำหรับบางคนอาจจะเป็นเรื่องยาก
เพราะความเจริญของกรุงเทพฯ กับต่างจังหวัดช่างแตกต่างกันเหลือเกิน
เราก็ขอเป็นกำลังใจให้กับคนที่กำลังตกอยู่ในสถานการณ์เดียวกันนะคะ

**ศิลป์ฝรั่งเศสกับการขับเคลื่อนทางสังคม**

Do you hear the people sing ?

Singing a song of angry men.

It is the music of the people

Who will not be slaves again !

- เนื้อร้องท่อนหนึ่งจากละครเวที Les Misérables

จากสถานการณ์ทางการเมืองตลอดหนึ่งปีที่ผ่านมา
ปฏิเสธไม่ได้เลยว่าการเมืองกับประชาชนเป็นของคู่กัน
ในฐานะที่พวกเราเป็นทั้งนักเรียนและประชาชนของประเทศ
สายการเรียนของเราเลยมี ‘พวกเรา’
ซึ่งเป็นนักเรียนกลุ่มหนึ่งจากสายศิลป์ฝรั่งเศสที่มีส่วนร่วมในกิจกรรมทางการเมืองมากมาย
ไม่ว่าจะเป็นการเป็นแกนนำกล่าวปราศรัย ผู้ร่วมชุมนุม
หรือแม้แต่คนที่เรียกร้องบนแพลตฟอร์มออนไลน์

พวกเราไม่เพียงแต่เคลื่อนไหวด้านการเมืองแต่ยังออกมาเรียกร้องสิทธิเสรีภาพด้านอื่น
ๆ อีกด้วย เช่น เรียกร้องสิทธิเสรีภาพในการแต่งกาย
รวมถึงตั้งคำถามเกี่ยวกับการดำเนินงานของข้าราชการครูบางท่าน

ประการหนึ่งเลยคงเป็นเพราะเราได้เรียนรู้ภาษาและวัฒนธรรมของประเทศฝรั่งเศสซึ่งเป็นประเทศที่ให้ความสำคัญกับสิทธิเสรีภาพ
การแสดงความคิดเห็น และการเรียกร้องความเท่าเทียม โดยจะเห็นได้จาก

• หนึ่งในวลีที่โด่งดังที่สุดในโลก “Liberté Égalité Fraternité (เสรีภาพ
เสมอภาค ภราดรภาพ)”
เป็นคำขวัญของประเทศฝรั่งเศสที่ถูกคิดค้นขึ้นตั้งแต่สมัยปฏิวัติทำให้เรารู้ว่าคนฝรั่งเศสต้องต่อสู้มามากขนาดไหนถึงจะได้มาซึ่งประชาธิปไตย

• วันชาติฝรั่งเศส (La Fête Nationale) ซึ่งตรงกับวันที่ 14
กรกฎาคมของทุกปี เป็นวันครบรอบการทลายคุกบาสตีย์ (Prise de la Bastille)
และถูกมองว่าเป็นสัญลักษณ์การลุกฮือของชนชาติสมัยใหม่ที่จะไม่ยอมถูกกดขี่อีกต่อไป

• บุคลาธิษฐานประจำชาติของประเทศฝรั่งเศสมีชื่อว่า Marianne
เธอเป็นตัวแทนของคณะก่อปฏิวัติ โดยปรากฏบนเหรียญยูโรฝรั่งเศส
หรือบนดวงตราไปรษณียากร เป็นต้น

• หลาย ๆ คนคงรู้ว่าภาษาฝรั่งเศสมีการแบ่งเพศ
ซึ่งหลังจากกระแสความเท่าเทียมทางเพศ
คนฝรั่งเศสได้คิดการเขียนที่ทำให้ทุกเพศปรากฏออกมาอย่างเท่าเทียมกัน
เรียกว่า “Écriture inclusive” หรือ “การเขียนที่ไม่ทิ้งใครไว้ข้างหลัง”

ทั้งหมดที่ยกตัวอย่างมานั้น
แสดงให้เห็นว่าสิทธิและเสรีภาพฝังลึกอยู่ในวัฒนธรรมของพวกเขา
การที่เราได้เรียนภาษาใดภาษาหนึ่ง ซึ่งก็ถือว่าเป็นวัฒนธรรมของประเทศนั้น ๆ
ย่อมส่งอิทธิพลจากวัฒนธรรมผ่านทางภาษาต่อเราไม่มากก็น้อย
ทำให้เราเล็งเห็นและตระหนักถึงปัญหาหลาย ๆ อย่างที่เกิดขึ้น
และไม่กลัวที่จะออกมาพูดถึงหรือแก้ไขมัน

\*Disclaimer : บทความนี้ถูกเขียนขึ้นมาจากความคิดเห็นของผู้เขียน
ไม่ได้มีเจตนาจะเหมารวม ถ้าอยากรู้ว่าจริง ๆ
แล้วศิลป์ภาษาฝรั่งเศสเป็นอย่างไรกันแน่ ก็ขอชวนให้ทุกคนมาเรียนกันนะคะ

**ความเท่าเทียมทางเพศในสถาบันการศึกษา**

The time has come for me  
To break out of the shell.  
I have to shout that I'm coming out.

- เนื้อร้องท่อนหนึ่งจากเพลง I’m coming out ของ Diana Ross

LGBTQ+ หลาย ๆ คนมักเคยมีบาดแผลทางจิตใจเพราะสถาบันการศึกษา
เนื่องจากสังคมไทยยังคงไม่ตระหนักถึงความหลากหลายทางเพศเท่าที่ควร
แต่เมื่อยุคสมัยเปลี่ยน
คนในสังคมเริ่มมีความตระหนักถึงสิทธิอันพึงมีของคนที่มีความหลากหลายทางเพศมากขึ้น

ในสายการเรียนศิลป์ฝรั่งเศสของเราก็มีกลุ่มคนที่ยืนหยัดด้านความเท่าเทียมทางเพศมากมาย
เพราะพวกเขาเชื่อในอัตลักษณ์ทางเพศเฉพาะบุคคล
ถึงแม้ว่าในโรงเรียนจะมีสิ่งที่แสดงให้เห็นถึงความไม่เท่าเทียมทางเพศก็ตาม
แต่พวกเขาเหล่านั้นก็ยังคงยึดมั่นที่จะเรียกร้องสิทธิให้กับตัวเอง
ให้กับคนในสังคม และให้กับคนที่ถูกกดขี่

“ตั้งแต่เราเข้ามาอยู่ในโรงเรียนแห่งนี้
เราก็กลัวว่าจะโดนกีดกันเพราะสิ่งที่เราเป็นหรือเปล่า
คือเราก็คิดว่าถ้าเราโดนจริง ๆ เราจะไปแคร์อะไรกับคนพวกนั้นล่ะ
แต่สุดท้ายก็แอบกังวลแหละ (หัวเราะ) คิดว่า LGBTQ+
หลายคนก็คงจะเคยกังวลเหมือนกัน แต่จริง ๆ แล้ว
เพื่อนในสายของเรามีความตระหนักเรื่องความเท่าเทียมทางเพศ...อย่างน้อยก็เพื่อนของเราอะนะ
และเราคิดว่าคนในสังคมควรจะทำให้เรื่องแบบนี้เป็นเรื่องปกติได้แล้ว
เราหวังว่าในอนาคตการกีดกันทางเพศจะหมดไป
และรุ่นน้องจะสามารถใช้ชีวิตในโรงเรียน ในฐานะ LGBTQ+
ไม่ใช่เพศที่สองหรือเพศที่สาม ”

- ความคิดเห็นจากนักเรียนคนหนึ่งที่นิยามตนเองว่าเป็นเกย์

สิ่งที่เราได้เรียนรู้จากการเป็นนักเรียนโรงเรียนเตรียมอุดมศึกษาคือการที่ใครสักคนแตกต่างจากคนอื่นไม่ใช่เรื่องที่ผิด
เพราะมนุษย์ทุกคนย่อมมีเอกลักษณ์ที่ไม่สามารถเลียนแบบกันได้
เราสามารถปรับตัวเข้าหากันโดยไม่จำเป็นต้องลบเอกลักษณ์ของตัวเอง
เราอยากให้ทุกคนที่อ่านบทความนี้ยืนหยัดในการเป็นตัวของตัวเองและกล้าที่จะแตกต่าง
หากมีใครสักคนมาดูถูกเราด้วยคำพูดที่เหยียดหยาม
ขอให้เราพร่ำบอกกับตัวเองเหมือนที่เลดี้กาก้าได้บอกกับคนทั้งโลกว่า

I'm beautiful in my way,  
'Cause God makes no mistakes.  
I'm on the right track, baby.  
I was born this way.

**เขียนและเรียบเรียง**

**จิราพินนี**

**( IG : jirate\_\_\_ x primyves x ning.neej )**

**ในนามแผนการเรียนภาษา-ภาษาฝรั่งเศส รุ่น 84 โรงเรียนเตรียมอุดมศึกษา**
